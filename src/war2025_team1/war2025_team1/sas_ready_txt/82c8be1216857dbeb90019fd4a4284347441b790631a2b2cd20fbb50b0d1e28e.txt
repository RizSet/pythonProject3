Подобова оренда: Українці почали орендувати будинки на 24% частіше


 В обласних центрах України збільшилася кількість пропозицій з подобової оренди квартир. Найбюджетніше винайняти квартиру для святкування Нового року можна у Сумах (350 грн/доба), а будинок — в Одесі (2,7 тис. грн/доба). Про це йдеться в дослідженні OLX. Середня вартість подобової оренди квартир за рік не змінилася — зазвичай в листопаді за житло просили 500 грн. А ось в деяких обласних центрах ціни все ж збільшилися: на 10% в Тернополі, 7% — в Рівному, 5% — в Івано-Франківську. В Одесі та Полтаві навпаки орендувати житло перед Новим роком стало дешевше — на 9%, а в Ужгороді — на 14%. Пропозицій стосовно квартир у 18 обласних центрах стало більше: наприклад, у Вінниці їх число зросло на 44%, в Черкасах — на 36%, в Житомирі — на 30%. Менше оголошень щодо здачі апартаментів в листопаді було у чотирьох містах: у Києві — на 19% у порівнянні з 2019 р., в Ужгороді — 18%, в Одесі — 9%, в Харкові — 2%. Згідно з даними дослідження, попит на подобову оренду квартир в обласних центрах теж переважно виріс. Найбільше це помітно у Тернополі — 13%, Черкасах — 12% та Чернівцях — понад 10%. Трохи менше почали цікавитися апартаментами у шести містах: у Львові та Чернігові — мінус 5%, Києві та Ужгороді — -3% і -4% відповідно, Івано-Франківську та Харкові зменшився інтерес на 2%. Кількість будинків для подобової оренди теж зросла — на 25%. Збільшився і попит — українці відгукуються на пропозиції на 24% активніше у порівнянні з листопадом минулого року, водночас для квартир цей показник склав +3%. Кожним оголошенням про оренду будинку цікавилася 21 людина, а щодо квартир — 11. Тут змін за рік не відбулося. Попит на будинки у великих містах виріс набагато більше, ніж на квартири. Так, в Одесі, де оголошень не додалося, відгукувалися на них на 35% активніше. А у Львові та Харкові, де пропозицій стало навіть менше, попит зріс на 17% і 14% відповідно. У столиці інтерес до будинків збільшився на 30%, а в Дніпрі — на 51%. При цьому у Львові оголошенням цікавилися в середньому 103 особи, що робить його найпопулярнішим серед великих міст України. На другому місці Дніпро — 63 людини, на третьому — Харків, 59 людей. Кількість пропозицій щодо будинків серед великих міст виросла у Дніпрі — на 44%, у Києві — на 15%. Менше оголошень про здачу котеджів стало у Львові — мінус 13% і у Харкові — мінус 3%. Найбюджетніші квартири цьогоріч пропонують у Сумах — 350 грн/доба. Обрати вдалий варіант тут можна серед 370 оголошень. Дешево також орендувати помешкання у Чернігові та Кропивницькому — 400 грн. Пропозицій у цих містах у листопаді було 200 та 130 відповідно. Недорогий варіант відсвяткувати зустріч Нового року та відвідати Західну Україну — Івано-Франківськ. Винайняти квартиру тут можна за 430 грн, а серед 140 оголошень точно знайдеться вдалий варіант. Орендувати будинок в середньому коштує 1,5 тис. грн. Якщо ж порівнювати ціни з минулим роком, у деяких великих містах України відбулися значні зміни в цінах на подобову оренду. Так, у Львові забронювати будинок у листопаді 2019 р. було у 2,5 раза дешевше, зараз це в середньому 3 тис. грн за добу. У Дніпрі вартість оренди була менша в 1,5 раза — з 2 тис. вона зросла до 3 тис. грн. Столичні котеджі подорожчали на 11% — 5 тис. грн на день, одеські — на 8% (2,7 тис. грн на день). У Харкові зняти будинок цьогоріч стало навпаки трохи дешевше — на 7%, тепер просять в середньому 2,8 тис. грн.