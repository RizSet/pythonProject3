Апартаменти: трюк забудовників чи новий рівень сервісу

 
 
 
Саме поняття «апартаменти» прийшло з готельної нерухомості, де означає певну категорію номерів – із зоною приготування їжі. Фактично апартаменти – це синонім приміщення, призначеного для тимчасового проживання, але яке не належить до житлового фонду. Девелопери почасти використовують це поняття в разі, коли з різних причин неможливо віднести споруджений будинок до житлової нерухомості. 
«Зазвичай забудовники звертаються до нас за допомогою, коли будували житло, а потім вирішили, що проєкт з якихось причин успішним не буде або його реалізація проблематична. І просять допомогти переробити його під апартаменти», – розповідає керівник великої готельної мережі, який побажав залишитися неназваним. За його словами, кількість запитів з усієї України торік зросла в рази. 
«Апартаменти – не новий вид нерухомості. Але, дійсно, останнім часом він став дуже популярним. Головна відмінність апартаментів від квартири – невеликий метраж і дещо інший юридичний статус. У такому приміщенні не можна прописатися, але можна зареєструвати там компанію. Це нежитловий фонд, попит на який останнім часом збільшився багатократно. Комунальні платежі тут вищі, ніж для квартири, але ніхто ж не забороняє встановити на все лічильники», – пояснює Тетяна Маркова, директор Департаменту продажів і маркетингу ХК «Київміськбуд». І додає: апартаменти мають незаперечну перевагу – їх можна абсолютно легально здавати в оренду (під офіс і не тільки). 
Сьогодні апартаменти маленьких площ від «Київміськбуд» є в ЖК MIRAX, апарт-комплексі Costa Fontana в Одесі, в апарт-комплексі в Пуща-Водиці (Оболонський район Києва). Ще в столиці будують цілий апарт-готель у багатофункціональному комплексі на вул. Курнатовського, і буквально днями виведено в продаж апарт-комплекс у провулку Електриків. 
У ЖК MIRAX поряд із квартирами від 36 до 176 кв. м пропонуються апартаменти площею від 19 кв. м до 42 кв. м, загалом їх налічується 274 «одиниці». Основна причина, з якої частина приміщень класифікується як апартаменти, – слабка освітленість і мала площа. 
У комплексі на Курнатовського апарт-готель займе окрему секцію. Він складатиметься з 268 двокімнатних апартаментів і 66 студій, площею від 33 до 82 кв. м. Причина переведення приміщень до розряду апартаментів – переважно за рівнем освітленості. 
У Пущі-Водиці – дещо інша ситуація. Земля, на якій побудовано апарт-комплекс, має статус рекреаційної території, а тому «класичні» багатоповерхівки там зводити просто заборонено. У підсумку – у п'ятиповерховому будинку на сім секцій пропонуються 167 апартаментів. 
Апарт-комплекс готельного типу Costa Fontana на 257 апартаментів в Одесі теж будується на землі, що належить до рекреаційного фонду. 
У провулку Електриків у Києві почалося будівництво 10-поверхового апарт-комплексу на 73 апартаменти, площею від 35 до 102 кв. м. Новий об'єкт розташовуватиметься на березі Дніпра, в зоні відпочинку. 
«Київміськбуд» не займається здачею в оренду й управлінням нерухомостю, яку будує та продає. «При продажу ми акцентуємо увагу покупців, що апартаменти класифікуються як нежитловий фонд, що в таких приміщеннях не можна зареєструватися й комунальні платежі вищі, ніж у квартирі», – каже Тетяна Маркова. 
«Інтергал-Буд» переводить в апартаменти колишній готель «Ленінградський» на бульварі Тараса Шевченка в Києві. У споруджуваних проєктах апартаменти заплановані в столичному Intergal City і одеському La Mer. 
Також цьогоріч планується розпочати будівництво апартаментів на вул. Спаській у Києві. Як пояснила комерційний директор «Інтергал-Буда» Анна Лаєвська, причина, чому цей проєкт буде реалізуватися як апартаменти, а не як житловий комплекс, – призначення землі. Раніше тут планувалося будувати готель. 
Апартаменти також можуть з'явитися ще в декількох проєктах, серед яких – реконструкція одного з корпусів заводу «Арсенал». «У створюваних апартаментах ми плануємо забезпечувати готельний сервіс, адже такий запит уже сформувався на ринку. В майбутньому це робитиме одна з наших структур», – додає Лаєвська. 
ПБГ «Ковальська» передбачає формат апартаментів у ЖК 31Z. Також розглядається варіант, що апартаменти будуть розміщені в одному з будинків бізнес-парку Nuvo Business Park. 
Серед проєктів Saga Development як апартаменти зводяться ЖК BOSTON Creative House (будівництво та обслуговування будівель торгівлі), РК SAGA City Space (для будівництва та обслуговування будівель кредитно-фінансових установ для реконструкції незавершеного будівництва кінотеатру «Ілюзіон» під діловий банківський центр із надбудовою та подальшою його експлуатацією). 
Як апартаменти буде реалізовано також Franklin Concept House – спільний проєкт компаній Perfect Group і Kyivproekt Development. 
Нагадаємо, що, згідно з  , багато порушень у девелоперів пов'язано саме із  . 
Окрім неможливості реєстрації місця проживання (прописки) і вищих комунальних платежів, апартаменти не передбачають можливості організувати своє ОСББ. Тому мешканцям неминуче доведеться мати справу з нав'язаною забудовником керуючою компанією, які б позамежні тарифи вона не встановлювала. «Якщо покупець від початку не збирався тут жити, а розглядав саме як дохідну нерухомість – апартаменти теж мають ваду. Перепродаж такого активу – 5% вартості», – говорить Костянтин Олійник. 
