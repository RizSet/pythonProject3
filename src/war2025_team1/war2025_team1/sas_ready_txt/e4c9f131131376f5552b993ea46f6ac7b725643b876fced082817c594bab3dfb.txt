Мінрегіон звільнить центр Києва від припаркованих машин


 Мінрегіон оновлює державні будівельні норми, зокрема, відповідно до нових норм у центральних та історично сформованих районах міст допускається проектування виключно підземних парковок для автомобілів. Зміни стосуються як громадської, так і житлової забудови, повідомив заступник Міністра регіонального розвитку, будівництва та ЖКГ Лев Парцхаладзе на своїй сторінці у Facebook. «Вулиці, безпечні та комфортні для людей – такий принцип діє у більшості цивілізованих країн Європи та світу. Проте сьогодні у нас в Україні громадська та житлова забудова, особливо в історичному центрі міст, дуже перевантажена надмірними та хаотичними парковками автомобілів. Це погіршує екологію і створює можливу небезпеку для пішоходів. Тому в новому ДБН щодо планування та забудови територій ми ввели зміну, яка допускає проектування у таких частинах міст виключно підземних автостоянок», — сказав заступник міністра. За його словами, це звільнить історичні місця та центр від надмірної кількості припаркованих машин і створить комфортні умови як для пішоходів, так і водіїв, які зможуть залишити свій транспорт у спеціально відведених для цього місцях. Нагадаємо, відповідно до цього ДБН також забороняється організація парковок для автомобілів всередині нових житлових кварталів. Так, гаражі та автостоянки легкових автомобілів рекомендується розміщувати на периферії житлових районів та міжмагістральних територіях, а також у віддалених від ігрових майданчиків та зон відпочинку місцях житлової забудови. Оновлений ДБН «Планування і забудова територій» вже затверджений і буде опублікований найближчим часом.