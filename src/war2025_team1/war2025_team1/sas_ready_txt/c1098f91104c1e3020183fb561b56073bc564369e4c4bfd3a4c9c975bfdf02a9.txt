ДІАМ: робота з чистого аркуша

 
 . 
 
Від перших кроків у роботі нового органу сьогодні залежить, наскільки завтра буде безпечним та комфортним наш життєвий простір. Чи зможе ДІАМ взяти на себе відповідальність за містобудівну ситуацію в країні, зупинити численні незаконні забудови? 
Нещодавно на офіційному сайті ДІАМ з’явилась така інформація: «ДІАМ – це новостворений орган державної влади, який не є правонаступником ДАБІ. Раніше подані документи потрібно повторно подавати до Державної інспекції архітектури та містобудування України. Для швидшого опрацювання документів їх рекомендовано надсилати через портал ДІЯ». 
Звісно, що на перший погляд відгородитись від численних сумнівних рішень ДАБІ, матеріалів перевірок, судових справ тощо та почати роботу органу з чистого аркуша набагато легше.  Легше сказати – ось наші правильні рішення, а все, що було до, нас не стосується. Однак така виграшна з точки зору піару позиція дуже вдарить по кінцевих споживачах. Сьогодні в Україні сотні людей подають до суду з питань правонаступництва, і ці суди тривають місяцями, а деколи й роками. І весь цей час люди не можуть належним чином оформити житло. І саме про цих людей ми маємо думати, коли ухвалюватимемо рішення чи є ДІАМ правонаступницею ДАБІ, і враховувати вже існуючий досвід. 
Свого часу в 2014 році було ліквідовано як юридичні особи публічного права територіальні органи ДАБІ та утворено їх як структурні підрозділи апарату Інспекції в Автономній Республіці Крим, областях, містах Києві та Севастополі. Тоді питання правонаступництва ліквідованих територіальних органів ДАБІ чітко прописано не було. Практично така сама схема утворення та статус територіальних органів у ДІАМ. 
Через рік, наприкінці червня 2015 року, мене було призначено Головою ДАБІ, тому питання правонаступництва мені добре відомі. Слід зазначити, що функції держави, які реалізовувалися ліквідованим органом, не можуть бути припинені та мають бути передані іншим державним органам, за винятком того випадку, коли держава відмовляється від таких функцій взагалі. 
Проводячи паралелі та озираючись у минуле, можу сказати, що тоді був зроблений правильний крок: визнати правонаступництво та не дати знищити наявні архіви. Переконаний, що захист інтересів держави полягає у забезпеченні представництва її інтересів у судових інстанціях, в органах державної виконавчої служби, адже ДАБІ є стороною у тисячах судових справ, а на виконанні в органах державної виконавчої служби перебувають виконавчі документи на десятки мільйонів гривень. 
Захист інтересів громадян передбачає контроль за виконанням раніше виданих приписів ДАБІ щодо проблемних об’єктів будівництва. Замовники будівництва не повинні відчувати жодного дискомфорту щодо зміни суб’єкта владних повноважень, а держава не може дозволити «губити» подані документи та змушувати замовників будівництва подавати їх повторно. 
Тому звертаю увагу на необхідність ухвалення зваженого та обґрунтованого рішення у таких важливих питаннях як правонаступництво та опрацювання можливості автоматичного передавання на розгляд ДІАМ раніше поданих до ДАБІ документів програмними засобами Єдиної державної електронної системи у сфері будівництва. 
Зараз неймовірно важливий період для нового органу. Фактично, від рішень та дій найближчих декількох місяців залежить 90% успіху справи. Впевнений, що разом ми зможемо досягти чітких та прозорих правил у містобудівній сфері. 
