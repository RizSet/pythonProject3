Милованов назвав держоб'єкти, які не можна приватизувати


 Перелік майна до приватизації буде складено за чіткими критеріями, і певна частина підприємств залишиться в держвласності. Про це в   «Прямому» розповів міністр економіки Тимофій Милованов. «Давайте приватизацію розділимо на три частини. Перше — не всі ми приватизуємо. Є критерії, за якими ми визначаємося, що має бути приватизовано, а що ні. Ці критерії — стратегічність підприємства, сервісність підприємства та прибутковість», — сказав Милованов. Він зазначив, що певні підприємства завжди будуть залишатися у власності держави. Те ж стосується не тільки підприємств юридичних осіб, а й активів.   »Наприклад, аеропорти. Можливо, важливі аеропорти можна зробити приватними. Але порти, вокзали, критичну інфраструктуру ми не можемо продавати. Акваторії портів… тобто сам порт, можливо, і може бути приватним, а от купити акваторію і потім нікого туди не пускати — ми цього не допустимо. Тому деякі аспекти інфраструктурні повинні залишитися. У нас є університети, школи, лікарні тощо. Ми про це якось забуваємо, коли говоримо про приватизацію. У нас величезні обсяги ресурсів і активів, які важливі і стратегичні. І вони завжди будуть залишатися в державній власності", — сказав Милованов. Також, за його словами, не можуть бути приватними підприємства, що виконують важливі сервісні функції, наприклад ДП ProZorro. Він також зазначив, що приватизація таких компаній, як Укрзалізниця потребує часу і може бути частковою. «Тож усі ці компанії будуть залишатися. Ми зараз створюємо Фонд національного багатства, і цей фонд буде ними керувати», — сказав Милованов.