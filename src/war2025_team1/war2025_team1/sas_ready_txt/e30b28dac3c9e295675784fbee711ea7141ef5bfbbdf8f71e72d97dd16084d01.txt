Внутрішня міграція підвищила кількість квартирних афер: як уберегтися від шахраїв

 Як цього уникнути розповіла лідерка команди з якості контенту в OLX Нерухомість Юлія Ковбаса. За її словами, укладаючи угоду з орендарем варто звернути увагу на кілька факторів.  Читайте також  Ринок нерухомості оживає: на яких київських об'єктах відновили будівництво Через протяжність фронту багато переселенців вирушили шукати прихисток у західні регіони, де "підприємливі" орендодавці почали маніпулювати вартістю. Звісно, крім цінових спекуляцій з початку повномасштабного вторгнення ринок страждав від публікацій неактуальних об’єктів та шахрайства з передоплатою. Якщо говорити, наприклад, про розділ "Нерухомість", сумарно на сервісі OLX фіксували не більше 1% шахрайських випадків від загальної кількості оголошень. Однак якщо дивитися окремо на довгострокову оренду житла, то тільки за березень користувачі поскаржилися на 3,6 тисячі оголошень, з яких  45% виявилися шахрайськими.  Для порівняння: у довоєнний час команда OLX обробляла щомісяця в середньому 2,5 тисячі оголошень зі скаргами й виявляла серед них приблизно половину шахрайських. Як наголошує Юлія Ковбаса, основна умова безпечного пошуку житла –  відсутність поспіху під час прийняття рішення  та уважність до деталей угоди. Важливо й те, що стресова ситуація грає на руку шахраям, які вдаються до своїх напрацьованих схем. Класична схема аферистів: ви телефонуєте до орендодавця, а він вимагає передоплати для нібито попереднього бронювання житла. Об ґ рунтовують це зазвичай великою кількістю охочих поселитися саме в цій квартирі. При цьому самої нерухомості й зовсім не існує. Що робити:  відмовлятися платити наперед за житло, в реальності існування якого ви не впевнені. Про такі випадки необхідно інформувати Кіберполіцію, а також службу безпеки платформи, на якій розмістили оголошення.  Ще одна поширена шахрайська схема – здача в оренду чужого житла. Зловмисник бере нерухомість у подобову оренду на кілька днів та розміщує оголошення про можливість довгострокового проживання у відповідній оселі. Після того, як аферист знаходить клієнтів, він здає їм нібито свою квартиру, бере кошти за 1 – 2 місяці і зникає. Що робити:  обов'язково просіть в орендодавця документи, що підтверджують його власність на житло. Перевірити реальність цих даних можна за допомогою сервісів, які надають інформацію про нерухоме майно із реєстрів. Якщо орендодавець відмовляється показувати документи, краще не витрачати на нього час. Ще один спосіб обману менш збитковий, але так само неприємний – невідповідність заявленого стану нерухомості реальному. Що робити:  просити про знижку, якщо житло дійсно не відповідає заявленим параметрам, але ви готові з ними миритись за певних умов. І обов’язково укладайте договір оренди з деталізованими пунктами про термін дії, умови виселення та повернення суми застави. На жаль, як до війни, так і зараз відносини між орендарем і орендодавцем в Україні засновані здебільшого на довірі, а сам ринок й досі перебуває "у тіні". Зараз держава впроваджує превентивні методи боротьби із проблемними випадками, тож я сподіваюся, їх буде ставати дедалі менше,  – розповідає Юлія Ковбаса.  Окремо варто виділити випадки спекуляцій з цінами на оренду житла, які в умовах воєнного часу є незаконними. Так лише за березень з платформи OLX  видалили майже 650 оголошень із завищеною ціною. Що робити:  якщо ви знайшли оголошення з необґрунтованою орендною платою, потрібно надіслати листа Бюро економічної безпеки України або написати у  телеграм-бот  організації.