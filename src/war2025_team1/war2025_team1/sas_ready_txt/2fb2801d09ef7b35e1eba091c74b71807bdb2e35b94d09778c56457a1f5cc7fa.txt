Зберігачі чужих життів: де краще тримати речі, коли не живеш в Україні – на персональному складі чи в орендованій квартирі?

 
 
 
 
 
Жінки, які винаймали житло, а зараз виїхали за кордон, – це одна з двох великих груп орендарів self storage. «Друга за масовістю група – бізнес, який закрився, перевозить сюди офісні меблі та техніку», – повідомив керуючий сервісу зберігання речей та вантажів в Одесі «Кладовка» Олег Гаврилиця. 
За його словами, раніше подібні складські приміщення користувалися попитом у людей, яким треба було розмістити десь свої «скарби» на час ремонту чи переїзду. Наразі таких клієнтів буквально одиниці – це люди, які розпочали ремонт до війни, але зі зрозумілих усім причин цей процес  затягнувся. Практично зникла й «курортна» категорія клієнтів, коли туристи залишали свої валізи та спорядження у персональних камерах зберігання об'ємом 1 куб. м. 
Ліна Мохнач, менеджер зі зв’язків з громадськістю столичної компанії «Свій Склад» розповідає, що до війни переважними орендарями за кількістю договорів були фізичні особи, а за обсягом орендованої площі – юридичні особи. Зараз ця ситуація принципово не змінилася, але є нюанси: багато бізнесів перейшли в дистанційний режим (співробітники роз'їхалися по різних країнах), тож підприємці скорочують фізичну присутність, а офіси перевозять на зберігання.  
«Це дуже перспективний формат, який має великий потенціал у містах України. Для порівняння: в США обсяг такої нерухомості – понад 200 млн кв. м, тобто на кожного американця припадає 0,72 кв. м складів індивідуального зберігання. У Європі ці цифри трохи скромніші – 7,5 млн кв. м – 0,015 кв. м self storage на європейця. В Україні наразі працюють 22 оператора, загалом вони володіють до 80 000  кв. м складських площ», – розповідає директор складів зберігання речей «Хранитель» (Харків, Львів) Микола Наливайко. 
Але левову частку на цьому ринку мають непрофесійні склади. Йдеться про гаражі, розташовані в кооперативах, комерційні помешкання у новобудовах, ангари та навіть квартири без ремонту тощо. Але оскільки цей сегмент ринку перебуває в «тіні», ніхто з експертів не береться навіть приблизно оцінити його обсяг. 
Завантаження self storage залежить від місця розташування. «Наша завантаженість у Харкові знизилася з майже 100%-вої довоєнної до 80%. Наш найбільший актив – переобладнаний бункер площею близько 2000 кв. м, тож ми справді можемо гарантувати збереження речей», – розповідає Наливайко. Значна частка сьогоднішніх клієнтів – люди, які тимчасово залишають місто. Але є й бізнес, який продовжує роботу в Харкові. 
У столиці послуга індивідуального зберігання затребувана більше, ніж до 24 лютого. «Якщо до війни з чотирьох наших складів два менших були зайняті повністю, а більші – лише на 75%, то зараз повністю зайняті усі склади», – каже Ліна Мохнач. 
В Одесі змінилася і середня площа, що знімається, і термін оренди. Якщо у спокійний час обирали 6–10 кв. м і було багато цілорічних клієнтів, то зараз найпопулярніший формат – 4 кв. м – беруть на три місяці «з пролонгацією до перемоги». 
Компанія Tetrix box має в столиці чотири локації, у Львові – дві. Як повідомили в компанії, середній кейс – це бокс 3–6 кв. м терміном оренди на півроку. 
«Війна зробила клієнтів дуже обережними: вони, як і раніше, укладають договори на тривалий термін (1–2 роки), але оплачувати його весь не поспішають, на відміну від довоєнної тенденції», – додає Ліна Мохнач. 
Більшість опитаних повідомили, що поки не розглядають підвищення тарифів. У «Хранитель» вони складають за ціною від 330 грн/кв. м, у «Кладовка» – від 320 грн/кв. м, у «Свій Склад» середній тариф 240–280 грн/кв. м. У Tetrix box зараз ціни близько 500 грн/кв. м (Київ) та 460 грн/кв. м (Львів), але менеджери вже прораховують можливість підвищення на 5%. 
Ціни «поквадратної» оренди гаража чи квартири нижчі на 20–30%. «Це один із наших із підписниками вічних дискусійних питань: вигідніше під склад орендувати бокс чи квартиру. Ми завжди говорили, що вигідніший бокс. Оскільки поняття вигоди, крім безпосередньо оплати за оренду, включає безпекові умови, які у нас на складах включено у вартість: цілодобова охорона, відеоспостереження, постійна фізична присутність персоналу на складі», – пояснює Ліна Мохнач. 
«Склади ми розміщуємо на орендованих та перебудованих нами під наші потреби площах. Вартість перебудови складає близько 4000 грн/кв. м. Запуск складу площею 1000 кв. м у приміщенні класу В за відсутності потреби в капітальних будівельних роботах складає 3–4 млн грн», – підсумовує Ліна Мохнач.