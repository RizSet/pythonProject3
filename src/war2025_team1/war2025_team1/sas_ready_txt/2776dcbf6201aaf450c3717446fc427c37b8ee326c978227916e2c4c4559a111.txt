До 2025 року попит на прибуткові будинки може зрости більш ніж в 2 рази — експерт


 Упродовж наступних 3 років попит на прибуткові будинки різних форматів може зрости більш ніж в 2 рази. Про це розповів співзасновник та керуючий партнер компанії INSPI Development Володимир Семенцов. Як повідомив експерт, попит на прибуткові будинки сконцентрований переважно у великих містах України (Києві, Харкові, Дніпрі, Львові та Одесі), де є велика потреба в довгостроковій оренді житлових приміщень площею 25−50 м2. За його даними, впродовж 2021 року у загальній структурі попиту на оренду житла, популярність найму апартаментів у прибуткових будинках становить близько 10%. Проте пропозиція такого житла суттєво обмежена і може задовольнити максимум 20% орендарів. Водночас залежно від економічних умов в тому чи іншому регіоні, кількість орендарів, що переорієнтуватимуться на прибуткові будинки, поступово зростатиме. Семенцов зазначив, що у найближчі кілька років у таких містах, як Київ, Львів, Одеса та Харків очікується суттєве зростання популярності оренди апартаментів в прибуткових будинках. «Можна говорити про те, що частка потенційних орендарів у прибуткових будинках різних форматів зростатиме відповідно до наявної пропозиції. До 2025 року кількість прибуткових будинків у великих регіональних центрах може зрости з наявних 1000 номерів до 2000−3000 апартаментів (близько 30 прибуткових будинків), левова частка з яких буде сконцентрована в Києві (понад 40%), Львові та Одесі (близько 25−30%)», — зазначив експерт. Серед найбільших переваг оренди в прибуткових будинках експерт назвав можливість «готельного» обслуговування, покладеного на керуючу компанію (рум-сервіс, ресепшн, клінінг, оплата комунальних витрат), облаштування зручного і сучасного лобі та наявність додаткових об'єктів інфраструктури формату live-work-play (кав'ярні, фітнес-центри, магазини, вбудовані невеликі ТЦ, коворкінги), безпека проживання, закрита територія, наявність паркінгу тощо. Семенцов вважає, що розвиток сегменту прибуткових будинків залежатиме від кількох важливих факторів, серед яких: інвестиційна привабливість, як для девелопера, так і приватних інвесторів (пасивні інвестиції, шерінгові інвестиції на стадії будівництва та експлуатації і т. ін.), а також рівень платоспроможного попиту. За його словами, вартість проживання в апартаментах, співставних з площею 1-кімнатної квартири, залежно від класу об'єкта може бути дорожчим на 30−40%. Прибуткові будинки — багатоквартирні житлові будинки, призначені для здачі квартир в оренду. За підрахунками дослідників, на зламі ХІХ-ХХ сторіч у Києві звели близько 850 прибуткових будинків. Власниками прибуткових будинків були приватні особи, заможні архітектори, комерційні і благодійні товариства, навчальні заклади, сиротинці, монастирі та інші установи, які прагнули отримати стабільне джерело прибутку. Переважна більшість прибуткових будинків поставлена на облік пам'яток архітектури. Частина пам'яток знищена.