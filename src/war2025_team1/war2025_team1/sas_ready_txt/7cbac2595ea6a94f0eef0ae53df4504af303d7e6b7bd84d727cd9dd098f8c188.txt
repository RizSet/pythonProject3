Експерти прогнозують зростання цін на нерухомість. Чого очікувати найближчим часом


 По завершенню місцевих «локдаунів» вартість об'єктів в різних сегментах нерухомості може зрости в середньому на 5%. Таку думку висловив президент Асоціації фахівців з нерухомості (рієлторів) України Юрій Піта. За даними Піти, тривалі карантинні обмеження призвели до зниження попиту на вторинному ринку Києва, Львова, Одеси, Харкова і Дніпра в середньому на 10%. В інших обласних центрах попит зменшився на 10−15%. «На вторинному ринку житла, попри наявну можливість для укладання угод, очевидним є зростання відкладеного попиту на термін від 2 до 4 тижнів. При цьому цінова ситуація залишається сталою: зростання цін сконцентроване в основному на 1-, 2-кімнатних квартирах у вдалих локаціях і не перевищує 3%», — зазначив він. Піта звернув увагу на те, що умови локдауну, за великим рахунком, є найголовнішим фактором стримування цін у розпал сезону. Натомість експерт припустив, що, по скасуванню суворих обмежень, цінова динаміка може різко піти вгору. «Стабільність цін — це відгук ринку на карантинні обмеження. Однак по завершенню локдауну ціни, передусім на житло, можуть зрости», — наголошує він. Найголовнішою причиною зростання цін, на його погляд, може стати зростання інфляції в країні. Піта нагадав, що від початку року, за даними Держстату, інфляція склала 8,5% і вже перевищила інфляційні прогнози, раніше закладені в держбюджеті. На думку експерта, у травні-червні на вторинному ринку найбільше зростання цін (до 10%) можливе на однокімнатні квартири в будинках, зведених після 2000 року, і вдало розташованих. На первинному ринку цінова динаміка буде схожою. Так, за прогнозами Піти, зростання ціни в середньому може скласти до 6%. «Кілька столичних забудовників вже анонсували травневе збільшення вартості м2 щонайменше на 5−10%. Звісно таку „стратегію“ можна сприймати не лише, як коригування цін на тлі зростання курсу американського  , а ще й як спробу викликати штучний ажіотаж аби вже зараз суттєво збільшити кількість угод. Проте такі спекуляції, провокування до активізації покупців, не суттєво позначаються на рівні продажів. Натомість інші компанії змінюють цінники в конкурентних житлових комплексах», — підкреслив Піта. В сегменті нежитлової нерухомості в найближчі 1,5−2 місяці, на його погляд, цінові коливання можливі в межах 1−2%. Проте зберігатиметься достатньо високий попит на «фасадні» об'єкти у вдалих локаціях. Це переважно квартири на перших поверхах, переведені у нежитловий фонд, площа яких становить 50−70 м2, або ж приміщення на перших поверхах новобудов площею до 100−150 м2. «На такі об'єкти попит стабільно зростає. Відповідно і цінові коливання тут будуть більш відчутні, ніж у решті приміщень, придатних для рітейлу та офісів», — розповів експерт. За його прогнозами, ціни на заміську нерухомість збільшаться в межах 5−10% залежно від локації та якості будинків (квартир).