Найбільша інвестиція в Африку: як Єгипет продав за $35 млрд район Рас-ель-Хікма

 
 
Приватизація Рас-ель-Хікма породила в соцмережах безліч іронічних жартів, у яких користувачі радіють за Емірати, які «нарешті зможуть відкрити казино». А Єгипет коментатори порівнюють з футбольним клубом «Барселона», який має славетну історію, проте змушений продавати своїх найкращих гравців через брак грошей і поганий менеджмент. У контексті продажу Рас-ель-Хікма цілком реалістичною стала виглядати ідея експрезидента США Дональда Трампа про викуп Гренландії та антиутопічні фантазії про перехід міст у власність корпорації Space X. 
Угоду, як  , укладено в критичний для Єгипту момент, коли імпортозалежна економіка країни зіткнулася з низкою потрясінь, спричинених коронакризою, конфліктом в Україні та активністю хуситів. 
«Пов'язані з пандемією шоки похитнули туристичну індустрію Єгипту, потім через війну в Україні підскочили ціни на зерно, а доходи від Суецького каналу зменшилися через регіональні конфлікти, зокрема блокаду хуситами Червоного моря. Ці чинники також зменшили грошові перекази від єгиптян, які працюють за кордоном», – перераховує біди країни The New Arab. 
Майже за 10 років авторитарного президентства Абделя Фаттаха Ас-Сісі зовнішній борг Єгипту, країни зі 110-мільйонним населенням, зріс учетверо – до $164 млрд. На обслуговування цих зобов'язань іде більша частина держбюджету – лише 2024 року уряд змушений виплатити кредиторам $30 млрд. Через гостру нестачу валюти інфляція в Єгипті перевищує 30%, а американський долар на чорному ринку коштує більш ніж удвічі вище за офіційний курс, який утримується на рівні 31 єгипетських фунтів за $1. 
У грудні 2022 року Єгипту вдалося відкрити кредитну лінію Міжнародного валютного фонду (МВФ) на одержання $3 млрд протягом чотирьох років. Однак і цей маленький пластир не вдалося прикласти до фінансової рани країни. Торік МВФ заморозив виділення $3-мільярдної позики через те, що Каїр не виконав вимогу щодо девальвації фунта до ринкового рівня. 
За словами прем'єр-міністра Єгипту Мостафи Мадбулі, спільний проєкт з облаштування Рас-ель-Хікма змінить північне узбережжя країни та поліпшить національний імідж. «Це найбільший обсяг прямих іноземних інвестицій в історії Єгипту» – так описав $35-мільярдну угоду Мостафа Мадбулі. 
Прем'єр подякував ОАЕ за партнерство, яке надішле іноземним інвесторам позитивний сигнал про те, що Емірати довіряють Єгипту. Це наблизить укладання інших міжнародних угод, над якими уряд Мостафи Мадбулі працював для залучення до країни додаткових джерел іноземної валюти. 
За словами прем'єр-міністра, Каїр «за кілька кроків» від того, щоб розблокувати $3-мільярдну програму фінансової допомоги від МВФ і збільшити її обсяг до $10 млрд. Передбачається, що за цим настане девальвація єгипетської валюти відповідно до курсів чорного ринку. 
Нинішнім жителям району Рас-ель-Хікма, як запевняє єгипетська влада, дозволять залишитися. Їхні будинки й квартири будуть оцінені та справедливо обміняні на житло в нових ультрасучасних комплексах. 
У пресрелізі фонду ADQ говориться, що місто Рас-ель-Хікма буде зведено «як передовий, перший у своєму роді середземноморський курорт, фінансовий центр і вільна економічна зона з інфраструктурою світового класу». 
Проєктом нового міста передбачені житлові квартали, пляжі, розважальні атракціони, школи, університети, промислова зона, фінансовий і діловий райони, суперсучасна пристань для туристичних яхт і міжнародний аеропорт на південь від міста. 
Багаті нафтою Емірати не вперше купують у різних країнах великі земельні наділи для різних цілей. Зокрема, приватна компанія Blue Carbon, заснована лише рік тому й очолювана сином еміра Дубая, взяла в довгострокову оренду мільйони гектарів лісу, що покриває 10% території Ліберії, 20% Зімбабве, 10% Замбії та 8% Танзанії. Хитрий план ОАЕ полягає у продажу своєї нафти в комплекті з вуглецевими квотами, щоб компанії, що забруднюють довкілля, могли списувати викиди CO2, які виробляються.