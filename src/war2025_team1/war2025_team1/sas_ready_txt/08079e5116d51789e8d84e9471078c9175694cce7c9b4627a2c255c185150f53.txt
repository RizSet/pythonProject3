Темпи будівництва впали на 92% у порівнянні з 2021 роком: дані за 140 днів війни

 Також аналітики розповіли, скільки житла звели на Львівщині та в Одеській області. Детальніше про це – далі. Читайте також  Дешевше навряд чи буде, – девелопер розповів, чи варто сьогодні купувати квартиру у новобудові Враховуючи дефіцит матеріалів та робочої сили, нестабільну економічну ситуацію та постійний ризик "прильотів", будівельна сфера в Україні просіла. В перші місяці війни більшість девелоперів зупинили свою діяльність та відновили її лише наприкінці березня. Причому – лише у тих регіонах, де немає активних бойових дій. Це відбилося на кількості житла, зданого в експлуатацію. У порівнянні із попереднім роком, спостерігається шалене падіння темпів будівництва – приблизно на 92%. Проте, зважаючи на воєнний стан, цей процес повністю закономірний.  Згідно з даними порталу новобудов "ЛУН", з 24 лютого забудовники 39 новобудов України отримали сертифікати про введення в експлуатацію своїх черг, загалом це  385 тисяч квадратних метрів житла.  За даними Держстату, впродовж січня – червня 2021 року загальна площа житлових будівель прийнятих в експлуатацію склала 4 797 229 квадратних метрів. Так, рекордсменом за кількістю зданого в експлуатацію житла за 5 місяців війни стала  Київська область . Тут для інвесторів збудували  97 900 метрів квадратних житла у 6 житлових комплексах.  Для порівняння за аналогічний період минулого року забудовники завершили 8 619 квартир на 703 812 метрах квадратних.    Скільки житла ввели в експлуатацію в Україні за 140 днів війни / Інфографіка ЛУН На другому місці –  Львівська область , де в експлуатацію введено  88 900 квадратні метри житла . Минулоріч цей показник становив 690 826 метрів квадратних. Всього забудовники здали 8 559 квартир. На Одещині  забудовники здали  29 800 метрів квадратних.  У попередньому році, станом червень, по області було зведено 7 093 квартир на 425 918 "квадратах". Кількість інвестиційних угод на первинному ринку все ще відчутно нижча за довоєнну навіть у "безпечних" регіонах. Однак забудовники намагаються повертатися до завершення будівництва своїх об'єктів у всіх областях, де поки що немає бойових дій,  –  підсумував  маркетинг-директор "ЛУН" Денис Суділковський. Він також нагадав, що держава нещодавно спростила деякі процедури у галузі будівництва нового житла. Нерухомість 24 розповідала,  чому це загрожує інвесторам , які вкладаються у новобудови, зведені компаніями-"одноденками". 