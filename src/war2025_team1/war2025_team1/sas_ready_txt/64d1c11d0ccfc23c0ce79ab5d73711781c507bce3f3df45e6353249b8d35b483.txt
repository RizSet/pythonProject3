Обсяги будівельних робіт збільшилися до 36,3 мільярда гривень


 Будівельні підприємства України в січні-травні 2018 року збільшили обсяги робіт, в порівнянні з аналогічним періодом минулого року, на 1,8% — до 36,3 мільярда гривень. За даними Державної служби статистики, обсяги робіт з будівництва будівель за звітний період збільшилися на 1% — до 19,87 мільярда гривень, в тому числі з будівництва житлових будинків зросли на 2% — до 10,7 мільярда гривень, а з будівництва нежитлових будівель знизилися на 0,1%, до 9,178 мільярда гривень. Обсяг робіт з будівництва інженерних споруд в порівнянні з торішнім періодом зріс на 2,7% і склав 16,428 мільярда гривень. У Держстаті зазначили, що роботи з нового будівництва, реконструкції та технічного переозброєння в січні-травні становили 80% від загального обсягу, в той час як роботи з капітального та поточного ремонту — 10,7% і 9,3% відповідно. Згідно з повідомленням, будівельні підприємства Києва за звітний період за обсягами робіт залишилися на рівні минулого року — 8,953 мільярда гривень, виконавши 24,7% від загального обсягу робіт в Україні.