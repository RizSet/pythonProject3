Девелопери заклали у вартість житла, що будується, курс до 42 грн за долар


 На випадок дестабілізації валютного курсу та інфляційного «стрибка» більшість девелоперів при формуванні цін первинному ринку житла заклали курс у 40−42 грн/$. Про це повідомив Володимир Семенцов, співзасновник та керуючий партнер компанії INSPI Development. За словами експерта, ціноутворення на первинному ринку завжди базувалося на міцній прив’язці до курсу   та потенційному зростанні вартості будівельних матеріалів та будівельно-монтажних робіт. А в умовах війни ця «прив'язка» стала ще більш відчутною. «Фактично валютний курс на первинному ринку на 7−10% більший за готівковий. І це разом із реальним здорожчанням собівартості будівництва є однією з вагомих причин того, чому з початку повномасштабного вторгнення ціни на „первинці“ зросли в середньому на 40−45%», — наголосив він. На його погляд, у другій половині вересня та у жовтні ситуація на ринку буде майже статичною, адже потенційний попит є досить незначним, а механізмів для його збільшення фактично не існує. Водночас експерт припускає, що помітне збільшення попиту можливе лише на готові квартири в добудованих будинках, але це навряд чи змінить загальний тренд, адже частка готових квартир становить лише до 3% від загальної кількості квартир, що зводяться. Експерт твердить, що до кінця жовтня цінова ситуація не передбачає надмірних «стрибків» Так, на його погляд, амплітуда цінових коливань не перевищить в середньому 1−2%, що є ознакою стабільності. «Наразі економічна ситуація в країні є досить стабільною, а попит на ⅔ менший за пропозицію, відтак відсутні економічні підстави для глобального перегляду цін. А якщо додати побоювання / пересторогу потенційних покупців напередодні опалювального сезону, пов’язану з можливими новими терористичними атаками ворога на об'єкти енергетичної інфраструктури, то можна сказати, що на первинному ринку житла навряд чи можливі глобальні трендові зміни, як то, наприклад, зростання попиту», — резюмував Семенцов.