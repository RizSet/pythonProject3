Зеленський ветував продовження мораторію на стягнення майна за валютними кредитами


 Президент наклав вето на закон   «Про внесення змін до деяких законодавчих актів щодо відчуження майна громадян України, наданого як забезпечення кредитів в іноземній валюті». Про це повідомляє сайт Верховної Ради. Закон пропонував продовжити термін мораторію на відчуження житлового майна за прострочені валютні кредити громадян, у тому числі іпотечні, до 1 січня 2022 року. Нагадаємо, прийнятий в 2018 році Кодекс за процедурами банкрутства встановлював термін мораторію до 21 жовтня 2020 року.   Згідно з законом житло не може бути відчужене у громадянина, якщо це єдине місце проживання, якщо загальна площа житла становить не більше 140 кв. м для квартири і 240 кв. м для дому. На думку Зеленського, закон занадто ліберальний і дає боржникам ігнорувати умови кредитних договорів. «Закон фактично змінює умови, за яких стає неможливим за кредитним договором примусово відчужувати майно без згоди власника», — ідеться в пропозиції президента доопрацювати закон. Така ситуація створює неоднозначне трактування закону, зробить неможливим кредитним установам отримати забезпечення за кредитними договорами і призведе до правового колапсу і порушення конституційного принципу обов'язковості виконання судових рішень, йдеться в документі.