«Бум» на інвестиції в новобудови минув. Що буде з цінами


 До кінця року попит на первинному ринку житла зменшиться більш як на 30%. Такими прогнозами з «Мінфіном» поділився Юрій Піта, президент Асоціації фахівців з нерухомості (рієлторів) України (АФНУ). За даними асоціації, в листопаді кількість угод на первинному ринку Києва скоротилася в середньому на 35% порівняно з серпнем. Подібна тенденція спостерігається і в інших великих містах. В Дніпрі зниження активності інвесторів становить близько 30%, в Одесі, Харкові та Львові кількість угод впала на 25−27%.   За словами експерта, зменшення активності покупців на первинному ринку житла можна пояснити кількома факторами. Головним з них є надто швидкі темпи зростання вартості квадратних метрів, що наразі вже не співставні з платоспроможним попитом. «З 2020-го і впродовж 2021-го років вартість житла в новобудовах у найбільших містах України зросла в середньому на 35−40%. Водночас кількість угод за 2 роки також збільшилася в середньому на 25−30%. Проте надто швидкі процеси на ринку призвели до фактичного „виснаження“ платоспроможного попиту»", — зазначив Юрій Піта. Він зауважив, що якщо у 2020 році і протягом трьох кварталів 2021 року попит на 10−15% переважав пропозицію, то зараз пропозиція вже на 20% більша за попит. Це й стало головним чинником для стабілізації цін.   За прогнозом Юрія Піти, до кінця 2021 року ситуація на первинному ринку Києва, Дніпра, Львова, Одеси та Харкова докорінно не зміниться. Вартість квадратних метрів залишатиметься стабільною. Водночас, в 80% ЖК, що зводяться, будуть запроваджені системи знижок у розмірі від 5% до 15%. Це стосуватиметься об'єктів в найбільших обласних центрах України. «До кінця року середня вартість метра квадратного на первинному ринку житла у найбільших містах залишатиметься сталою. Проте така цінова стабільність буде лише номінальною. До кінця року реальні покупці матимуть змогу придбати квартири, скориставшись акційними пропозиціями та знижками від девелоперів», — повідомив очільник АФНУ. Водночас експерт висловив сумніви, що такі заохочувальні акції будуть надто ефективними та призведуть до різкого збільшення покупців.