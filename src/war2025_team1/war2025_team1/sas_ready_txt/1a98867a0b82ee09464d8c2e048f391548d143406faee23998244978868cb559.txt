Мінрегіон вводить «жовті лінії» обмеження забудови


 Мінрегіонбуд оновлює ДБН, зокрема, вводить нові лінії обмеження забудови — «жовті лінії», що визначають межі максимального розповсюдження завалів житлової, громадської та промислової забудови у разі їх руйнування та можливих надзвичайних ситуацій. Відповідні зміни містяться у новому ДБН Б.2.2-12:2018 «Планування і забудова територій», повідомив заступник міністра регіонального розвитку, будівництва та ЖКГ України Лев Парцхаладзе. «Для посилення безпеки людей у разі надзвичайних ситуацій ми ввели нові лінії обмеження забудови — »жовті лінії«. Вони необхідні для того, щоб унеможливити перекривання великих доріг та автошляхів у випадках руйнування будівель чи інших надзвичайних ситуацій. Тому, відповідно до цих змін, чим ближче до евакуаційних шляхів буде знаходитися будівля, тим нижчою за висотою вона має бути. Так, найвищі будівлі або споруди мають розташовуватися якнайдалі від основних доріг та магістралей», — сказав він. Дані обмеження визначаються при розробленні документації з просторового планування лише для категорованих населених пунктів. Нагадаємо, відповідно до цього ДБН також вводяться «блакитні лінії» для обмеження висотності забудови у населених пунктах та «зелені лінії» для обмеження забудови в зелених, ландшафтних та рекреаційних зонах. Оновлений ДБН «Планування і забудова територій» вже затверджений і буде опублікований найближчим часом.