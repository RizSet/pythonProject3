Корупційна складова ДАБІ перевищує 3 мільярди на рік


 Потенційна корупційна складова ДАБІ становить понад 3 млрд грн на рік. Про це повідомила обраний народний депутат від партії «Слуга народу» Олена Шуляк,   Інтерфакс-Україна. «Я нещодавно порахувала потенційну корупційну складову, яку можуть отримувати недобросовісні особи навколо ДАБІ, і, на жаль, цифра мене вразила — понад 3 млрд грн на рік. І це не враховуючи інфраструктурні об'єкти, будівництво мостів, капітальний ремонт та нове будівництво доріг. Це надзвичайно потужна цифра для ринку будівництва», — повідомила Шуляк в ході міжнародної конференції «Прозорі послуги для ефективної будівельної галузі». За її словами, кожен другий інвестор отримує відмову у видачі дозволу на будівництво, ще частина пишуть «заяву про припинення розгляду документів». «Щоб викорінити це, не потрібно вигадувати велосипед. Якщо всі дані прозорі, публічні і доступні до аналізу, то корупційну складову можна зменшити. Близько року ми працюємо з Мінрегіоном, BRDO (Офісом ефективного регулювання), іншими реформаторськими офісами, Держагентством з питань електронного урядування з проектом TAPAS над Єдиною електронною системою в будівництві, щоб існуючі реєстри взаємодіяли між собою», — сказала експерт.