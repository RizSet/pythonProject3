За 10 років кількість землі під котеджі скоротилася на 65%


 Кількість земельних ділянок, потенційно придатних під котеджне будівництво в передмісті Києва, за останні 10 років скоротилася в середньому на 65%. Про це повідомив керуючий партнер компанії АVM Development Group Владислав Кононов. Як зазначив експерт, на відстані 5-10 км від столиці таких ділянок залишилося не більше 10% (0,8 – 1,2 тис. га). На відстані до 20 км – близько 40% (5 тис. га), та на відстані, що перевищує 20 км – понад 50% (більше 9-10 тис. га). «Наразі попит на котеджні селища на відстані 5-10 км від Києва майже зрівнявся з пропозицією. І в 80% випадків придбання котеджу покупці розглядають як інвестицію», — зазначив експерт. За його словами, протягом наступних 5-7 років будівництво котеджів на відстані до 10 км від Києва на придатній для цього землі буде вже майже неможливе. Разом з тим, за прогнозами Кононова, попит у цьому сегменті буде збільшуватися в середньому на 5% щорічно. Владислав Кононов звернув увагу на те, що обіцяне   може істотно вплинути на збільшення кількості земельних ділянок під забудову. «Дуже важливо, щоб в цьому законі були прописані чіткі обмеження за нецільове використання сільськогосподарських земель і рекреаційних зон. Однак такий закон цілком може містити механізми щодо прискорення зміни цільового призначення, наприклад, покинутих, давно невикористовуваних промислових територій, ревіталізація яких цілком може стати відмінною альтернативою для розвитку всіх сегментів заміського житла», — сказав він. На думку експерта, в передмісті Києва кількість промислових територій, потенційно придатних під житлову забудову, може скласти від 5-8 тис. га до 15 тис. га. «Ревіталізація промзон — досить тривалий у часі процес. Після прийняття закону має пройти не менше 1-1,5 років, щоб можна було говорити про якийсь прогрес в цьому питанні», — підсумував він.