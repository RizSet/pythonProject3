Ринок офісної нерухомості відновлюється після пандемії


 2021 рік ознаменувався поступовим відновленням ринку офісної нерухомості. Зафіксовано рекордний об'єм нової пропозиції. Про це йдеться у пресрелізі консалтингової компанії Colliers Ukraine,   ЕП. Торік в експлуатацію було введено 10 бізнес-центрів сумарною орендною площею 155 тисяч кв. м. За останні два роки в експлуатацію було введено офісних приміщень загальним обсягом 310 000 м2, що перевищує сумарний об'єм введених площ за 2015−2019 роки. Станом на кінець 2021 року кумулятивна пропозиція професійних офісних приміщень в Києві досягла відмітки 2,3 млн м², що на 7,2% більше, ніж у 2020 році. Для порівняння у Варшаві аналогічний показник становить майже 6,2 млн м2. Згідно з заявами девелоперів та за відсутності глобальних потрясінь, на 2022 рік до введення в експлуатацію заплановано приблизно 220 тис м2. Незважаючи на обсяг нової пропозиції офісних приміщень, спостерігається стабільний середній показник вакантності в бізнес-центрах, А і В класів на кінець 2021 року — 11,5%. Найвища базова орендна ставка зросла з 26 доларів/м²/місяць в 2020 році до 27 доларів/м²/місяць в 2021 році. В, А класі також мало місце зростання нижнього граничного показника: з 18   до 20 доларів. У В класі діапазон орендних ставок змінився з 11−19 доларів на 14−19 доларів. Загальний обсяг поглинання офісних приміщень за підсумками 2021 року становив близько 130 тис м², що на 30% вище аналогічного показника в 2020 році (100 тис м²). Для порівняння, в 2019 допандемічний рік показник поглинання був на рівні 170 тис м². Найбільш активними орендарями офісних приміщень були компанії з IT-сектору, частка в структурі попиту яких становить 51%. Компанії у сфері професійних послуг зайняли близько 12% в структурі загального попиту.