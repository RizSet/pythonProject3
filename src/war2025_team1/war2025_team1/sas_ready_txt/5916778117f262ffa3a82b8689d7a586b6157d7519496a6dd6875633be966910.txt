На скільки подорожчають квартири у новобудовах через будівництво бомбосховищ

 29 липня, Верховна Рада України  ухвалила законопроєкт №7398 . Згідно із ним, нове житло, яке будуватиметься в Україні, повинно мати власне бомбосховище або доступ до укриття, яке розташоване неподалік. Забудовники вважають, що через це  вартість квартир зросте на 10 – 15%. Читайте також  Робота велася неперервно, – як КН РІЕЛ сприяла евакуації мешканців з ЖК "Львівський Квартал" Як пояснили девелопери, поняття бомбосховищ у сучасному законодавстві – досить широке. Тож забудовники зможуть зводити захисні укриття в підземних поверхах, підводячи сюди вентиляцію, електрику, окремі виходи і санітарно-технічні зони. У KAN Development додають, що в разі відсутності підвалу чи підземного паркінгу під укриття шукається простір всередині житлового кварталу, приміром, укріплене приміщення на першому поверсі з хорошою системою фільтрації повітря. На думку компаній-забудовників, облаштування захисних споруд  не сильно вплине на собівартість будівництва . Тим паче через їхню багатофункціональність використовувати такі приміщення можна і у мирний час.  Віцепрезидент Національної спілки архітекторів Сергій Буравченко зазначає, що подорожчання квадратного метра  можливе до 10%.  Але якщо встановлювати спеціальне обладнання на зразок штучної вентиляції, то ціна  може зрости на 15%. З іншого боку, укриття – це приміщення подвійного використання. Тож, коли немає військових дій, вони будуть експлуатуватися для цивільних потреб. Це нормальні приміщення. Я думаю, коли ми робимо цокольні приміщення і підземні, мешканці лише виграють. Бо частину витрат на інженерні мережі бере на себе комерційне підприємство. Насправді, якщо робити точні економічні підрахунки, то у підсумку ті 10% перетворяться і на 5%,  – пояснює він. Він наголошує, що у разі зведення класичних бомбосховищ із бомбостійких матеріалів  підвищить вартість квадратного метра до 20%.  Проте вони не настільки потрібні в житлових будинках, як на стратегічно важливих об'єктах. 