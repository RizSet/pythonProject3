Попри війну: хто із нардепів досі бере гроші на житло із бюджету

 Більшість нардепів, яким  компенсують за житло , – це мажоритарники фракції "Слуга народу". На другому місці — позафракційні депутати, на третьому – представники "Голосу", "ЄС" та групи "Довіра". Читайте також  Нові пріоритети: яке житло будуватимуть в Україні після війни Рух ЧЕСНО проаналізував списки народних депутатів України IX скликання, які скористалися правом отримання коштів для компенсації вартості оренди житла або винайму готельного номера у від початку року до квітня 2022 року. Аналіз показав, що за держкошти живуть й ті депутати, які мають власні телеканали, фірми та бізнес-активи. До того ж гроші виділилися на сьогоднішніх втікачів та колаборантів.  Згідно зі статтею 35 закону "Про статус народного депутата України", депутати Верховної Ради, які не забезпечені житлом у столиці, отримують компенсацію на винайм помешкання або оплату готельного номера.   Компенсації нардепам за житло / Фото рух ЧЕСНО  За перші чотири місяці 2022 року компенсацію за житло в столиці отримав 141 нардеп. Якщо у січні-березні 126 нардепів отримали загальну суму компенсації 2 506 510 гривень, то у квітні 2022 року – 121 нардеп разом отримали майже вдвічі більше – 4 690 350 гривень. Тут варто зазначити, що у квітні частина депутатів отримала компенсацію також і за попередні місяці.   Компенсації за житло пофракційно / Інфографіка рух ЧЕСНО  Найбільшу кількість компенсації за житло для своїх нардепів (майже 75%) отримала фракція “Слуги народу”. Це можна пояснити найбільшою кількістю депутатів у фракції та найбільшим відсотком у ній мажоритарників, які потенційно не мають житла у столиці.  Середня сума компенсації за житло на місяць становить близько 20 тисяч гривень. Деякі депутати одержували відшкодування лише за січень-лютий, інші – за усі чотири перші місяці 2022 року. Загалом правом компенсації переважно користуються мажоритарники. Більшість із них і справді представники регіонів, які не мають житла у столиці. Тож від початку 2022 року 97 мажоритарників отримали компенсацію за житло, зі списковиків кошти отримали лише 44 обранці.   Компенсації за житло пофракційно / Інфографіка рух ЧЕСНО Крім того, від початку повномасштабної війни Росії компенсації за житло продовжував отримувати 71 народний депутат. 43 нардепи отримали компенсації за всі чотири перші місяці 2022 року:   Компенсації за житло пофракційно / Інфографіка рух ЧЕСНО Представники руху ЧЕСНО наголошують, що значна частина нардепів, які отримують компенсацію за житло з бюджету, до проходження в парламент мали власний бізнес і є далеко небідними громадянами. Наприклад, декілька нардепів, які на початку роботи ВРУ повідомляли НАЗК про передачу своїх корпоративних прав іншим особам, також отримують компенсацію за житло у Києві. Серед них теперішні нардепи від "Слуги народу" –  Ігор Васильковський, Олександр Ковальчук , а також колишній колега по фракції, а тепер нардеп-втікач  Євгеній Шевченко . Одеський мажоритарник та фігурант антикорупційних розслідувань  Ігор Васильковський , який серед "слуг" передав в управління найбільшу кількість підприємств промислово-будівельної групи своєї родини, у січні отримав 20 150 гривень за житло. За чотири місяці 2022 року 78 000 гривень компенсації за житло також отримав мажоритарник із Миколаївщини  Ігор Негулевський , який є засновником та кінцевим бенефіціарним власником ТОВ "Софія-Граніт". Компенсацію в розмірі 38 200 гривень за період січня – лютого отримав екснардеп від "Слуги народу", колаборант і мажоритарник із Херсонщини  Олексій Ковальов. Ще один мажоритарник від ПЗЖМ з тимчасово окупованого Бердянська Запорізької області  Олександр Пономарьов.  У січні – лютому він отримав компенсацію за житло у розмірі 38 350 гривень.