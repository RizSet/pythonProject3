Столиця реконструкції: яка країна найактивніше модернізує радянську забудову

 За даними Європейської комісії, будівлі по всій Європі споживають 40% енергії континенту та провокують 36% викидів парникових газів. Тому уряди роблять великі ставки на модернізацію будівельного фонду та скорочення енергоспоживання коштом підвищення ефективності будівель.  Читайте також  Новобудови чи вторинне житло: куди безпечніше вкласти кошти під час війни Кредитний підрозділ Європейського союзу у період з 2017 по 2021 рік надав фінансування проєктам міського розвитку на суму понад 96 мільярдів євро. Допомогу запропонували 27 державам-членам ЄС, аби простимулювати власників житла до модернізації будівель. Так, Литва витратила на покращення енергоефективності понад 1 мільярд євро. Вже до кінця 2020 понад 1 000 будівель отримали позики на реконструкцію. Це означає, що зараз близько 50 тисяч домогосподарств можуть економити на електроенергії.  Експерти з Європейської комісії зазначають, що модернізація з заміною вікон та теплоізоляцією, сонячними та геотермальними системами опалення та заскленими балконами, знизила витрати на опалення будівель на 80%. Особливо це актуально зараз, коли ціни на енергоресурси зросли після вторгнення росії в Україну. Литовське місто Маріямполе, в якому проживає 34 тисячі мешканців, називають "столицею реконструкції". Власники більш ніж 10% багатоквартирних будинків вирішили проінвестувати в модернізацію. Сьогодні модернізація будівель є пріоритетним завданням по всій країні. Старі радянські будинки та інші багатоквартирні будинки, більшість з яких побудовані до 1993 року, становлять 66% житлового фонду Литви. Водночас споживання електроенергії домогосподарствами в країні значно перевищує середні показники по Європі. До того ж донедавна Литва залежала від російського газу. Наразі ще 30 000 багатоквартирних будинків по усій Литві потребують ремонту. Однак не всі власники житла охоче йдуть на угоду з державою. Деякі із них не бачать вигоди від інвестування в модернізацію. Вони вважають, що для окупності вкладення може знадобитися багато часу.  Модель Литви, яка також стала успішною у Греції та Португалії, поки що не активно використовується в інших країнах ЄС. Однак Європейська комісія продовжує популяризувати думку, що реновація будівель – це істотний внесок у зміну якості життя. 