Ціни на новобудови в передмісті Києва зросли на 1,5%


 За підсумками липня середня вартість житла в новобудовах передмістя Києва зросла на 1,5% і склала 13 500 грн/м2.  Про це повідомила головна експертка інформаційно-аналітичного порталу про новобудови 3м2 Вікторія Берещак. За її даними, у найближчих до Києва ЖК (в радіусі до 5 км) вартість «квадрату», порівняно з липнем, лишилася сталою — 14 000 грн. Новобудови на відстані від 5 до 10 км до столиці за минулий місяць трохи подешевшали — на 0,75% до 13 200 грн/м2. 
Квартири в населених пунктах на відстані від 10 до 20 км від Києва другий місяць поспіль коштують 12 700 грн/м2. Вікторія Берещак звернула увагу на те, що з липня 2018 по липень 2019 року ціна на новобудови, розташовані в радіусі 5 км, зросла на 1000 грн або 7,69%, в радіусі від 5 до 10 км зростання відбулося на 700 грн або 5,6%, вартість житла в об’єктах, розташованих на відстані від 10 до 20 км, збільшилася на 1200 грн або на 10,43%.   Таким чином, середня ціна по передмістю за рік зросла на 1200 грн або на 9,76%. Експертка зазначила, що потенційний покупець вкрай обачно поставився до можливих політичних ризиків опісля виборів та не поспішав у відділи продажів, хоч забудовники намагалися заманити його дисконтами і знижками. На її погляд, восени ситуація має дещо вирівнятись, саме тоді можна давати більш грунтовні прогнози щодо цінової динаміки та чинників, що впливатимуть на неї. «Наразі ситуацію, що склалася на первинному ринку передмістя, можна назвати, як «абсолютна пересторога» з боку покупця та з боку забудовників. У тренді передмістя комплекси із максимально розвиненою інфраструктурою, набувають популярності рекреаційні зони і еко-тренди. Покупець «голосує» за будь-яку додану вартість у проекті», — підсумувала вона.