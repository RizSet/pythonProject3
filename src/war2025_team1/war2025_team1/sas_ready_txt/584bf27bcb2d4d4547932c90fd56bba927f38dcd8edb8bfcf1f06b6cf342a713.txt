Росіяни втрачають інтерес до нерухомості в Дубаї, яка значно подорожчала


 Купівля росіянами нерухомості в Дубаї сповільнилась за останні кілька місяців — рієлтори кажуть, що це природний спад після сплеску купівлі торік. Деякі росіяни, які переїхали в ОАЕ, вирішили, що Дубай не для них, і поїхали далі. Про це   Bloomberg. Росіяни традиційно були шанувальниками нерухомості в Об'єднаних Арабських Еміратах, але по-справжньому вони заполонили ринок у 2022 році, після запровадження санкцій у відповідь на повномасштабне вторгнення росії в Україну. За даними CBRE Group Inc., росіяни були частиною постпандемічного ринкового буму в ОАЕ, який підняв ціни на житло приблизно на 30% за останні два роки станом на вересень 2023 року. Один рієлтор з продажу елітної нерухомості каже, що росіяни стали «нетто-продавцями», репатріюючи гроші після великих прибутків на ринку нерухомості або виходячи з угод, які вони більше не можуть собі дозволити. «Вони отримують прибуток», — сказав засновник компанії Driven Properties Абдулла Аладжаджі, чиї російські клієнти з червня по серпень купили нерухомості на 146,5 млн дирхамів ($39,9 млн) і продали на 276 млн дирхамів за той же період. Різке падіння рубля робить нерухомість в Дубаї для росіян дорожчою — рубль впав на третину за останній рік. за словами Emaar Properties PJSC, найбільшого девелопера Дубая, купівля росіянами продовжилася у першій половині 2023 року. Потім, протягом останніх кількох місяців почався спад, коли учасники ринку заявили, що бачать все менше покупців з російськими паспортами — або з таких країн, як Кіпр, Сент-Кітс і Невіс або Мальта. Брокерська компанія Betterhomes повідомляє, що росіяни були п'ятим найбільшим іноземним покупцем житлової нерухомості в Дубаї в третьому кварталі 2023 року, порівняно з першим місцем у тому ж кварталі минулого року за обсягом угод. Вперше з другого кварталу 2022 року росіяни опустилися нижче трійки лідерів за версією Betterhomes. Зокрема, найбільше постраждав елітний сегмент нерухомості в Дубаї. «Минулого року росіяни купували дорогі об'єкти. Вони не питали: $10 млн чи $15 млн — неважливо. Вони купували. Але зараз за такими цінами вони більше не купують», — пояснив генеральний директор дубайської брокерської компанії Unique Properties Араш Джалілі. За оцінками Джалілі, кількість угод, укладених росіянами в його компанії, скоротилася на 15%, але вартість цих угод впала на 50%. Зменшення інтересу з боку росіян компенсовано збільшення покупок з боку інвесторів з інших країн світу. Учасники ринку кажуть про зростаючу зацікавленість європейців, американців, китайців та інвесторів із Сінгапуру, які хочуть купувати нерухомість в ОАЕ з податкових міркувань і міркувань безпеки. Індійці та британці продовжують відігравати свою традиційну роль топ-покупців, тоді як китайські покупці повертаються на ринок після пандемії.