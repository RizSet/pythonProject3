Стрімке подорожчання: в яких регіонах України та наскільки зросла оренда житла

 У Львові ціни на оренду житла збільшилися на 72%, в Ужгороді – на 46%, в Івано-Франківську, Хмельницькому та Луцьку – на 10 – 15%, у Чернівцях – на 80%. Читайте також  Укріплення міст та забезпечення житлом нових клієнтів: як працює фронт оборони КН РІЕЛ Такі дані наводить видання  Forbes,  посилаючися на Лігу експертів України. Для порівняння аналітики зіставили ціни на оренду початку березня з січнем 2022 року. Найвищі ціни на оренду – у Львові, де вартість місячної оренди квартир з січня по 11 березня збільшилася в середньому на 72%. Ціна однокімнатних квартир зросла з 342 до 500 доларів на місяць, а трикімнатних – з 501 до 1020 доларів. У новобудовах неподалік центру цінник на однокімнатні квартири, які коштували до війни 400 доларів, піднявся до 1000 доларів.  В середньому, за даними Ліги експертів, орендувати в Ужгороді двокімнатну квартиру в лютому можна було 370 доларів на місяць. За перші 11 днів березня ціна піднялася до 490 доларів. Ціни в Івано-Франківську зросли незначно в порівнянні з іншими містами – на 10 – 15%. Найбільше подорожчало житло преміумкласу. Зараз за таку квартиру хочуть понад 1600 доларів, до війни найдорожче житло здали за 1000 доларів. Квартиру з ремонтом можна орендувати 170 – 340 доларів на місяць. В цілому, ціни на оренду в місті зросли не дуже стрімко, а знайти житло в цьому місті легше, ніж у інших населених пунктах на західних територіях.  Станом на 14 березня в Чернівцях пропонувалося для оренди сім квартир. Їхня ціна – 103 – 988 доларів. Хоча ціна оренди однокімнатної квартири в місті виросла з 205 до 271 доларів, за даними Ліги експертів, ціни на дво- і трикімнатні квартири стали вищими на 80 – 100%. Середня двокімнатна квартира в Чернівцях коштувала 270 доларів у січні, у перші 11 днів березня коштує 492 доларів, ціна на трикімнатну виросла з 335 доларів до 700 доларів на місяць. Деякі орендодавці підвищують ціни майже вдвічі – з 170 доларів до 273. Як і в Чернівцях, у Хмельницькому частина орендодавців перейшла з помісячної оренди на подобову. Якщо у довоєнний час здавали за 17 доларів за день, зараз ціна варіюється від 21 до 24 доларів. Проблема підвищення цін на оренду житла в областях, куди переїхали найбільше людей, привернула увагу і викликала осуд серед представників органів влади. У Львові та на Закарпатті органи влади створили гарячі лінії, на які пропонують повідомляти про випадки завищених цін на нерухомість. 16 березня міський голова Львова Андрій Садовий  оприлюднив  дані юридичних і фізичних осіб, які підвищили орендну вартість житла після початку повномасштабної війни в Україні. Про подібні кроки  заявили  у Закарпатській обласній військовій адміністрації.  Одним із варіантів може бути державне регулювання цін на оренду житла.   На сьогодні механізм контролювання цін на оренду житла залишається популярним і використовується, хоч і по-різному, в багатьох європейських країнах. Сфера оренди житла стала простором для прояву суспільної солідарності та взаємодопомоги під час війни. Тисячі людей пропонують прихистити переселенців у своїх домівках безкоштовно, разом з дітьми й домашніми тваринами. Створені спеціальні сайти, чат-боти та форми для пошуку і пропозиції житла як у межах України, так і за кордоном. Серед них – " Прихисток ",  SafeHomeUA ,  Ukraine Take Shelter ,  Центр спільних дій .