В Кабміні анонсували запуск е-кабінету забудовника


 Запуск електронного «кабінета забудовника» планується на наступному тижні. Про це заявила міністр розвитку громад і територій Альона Бабак, повідомляє  . За її словами, цей інструмент передбачений в рамках боротьби з корупцією у будівельній галузі, зокрема реформуванні Державної архітектурно-будівельної інспекції (ДАБІ). «Ми плануємо в перший тиждень грудня вже зробити реальні кроки, які задекларував уряд Гончарука. Ми плануємо запустити електронний кабінет забудовника, який дозволить в автоматичному режимі людям, які будують об’єкти з незначними наслідками, так званий СС1, будувати об’єкти просто за електронним зверненням до ДАБІ», — сказала Бабак. Забудовники повинні будуть відкрити свій електронний кабінет, завантажити всю необхідну документацію, якої вимагає законодавство, і тоді отримають послугу ДАБІ так само в електронному вигляді. «Тобто у свій електронний кабінет вони отримали інформацію, що їх інформація прийнята, і побачили себе вже в реєстрі як ті, хто подав документи і отримав дозвіл на початок будівництва», — зазначила Бабак.