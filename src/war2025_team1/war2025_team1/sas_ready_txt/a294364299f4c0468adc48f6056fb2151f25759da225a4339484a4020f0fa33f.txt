Арешт об’єктів та позбавлення волі. В Раді зареєстровано законопроєкт щодо порушень у будівельній сфері


 У Верховній Раді   проєкт закону щодо посилення відповідальності у сфері містобудівної діяльності. Про це повідомив міністр розвитку громад та територій Олексій Чернишов. Документ передбачає притягнення порушників до кримінальної відповідальності. Зокрема, суттєво доповнені норми Кримінального кодексу України у частині самовільного зайняття земельної ділянки та самочинного будівництва. Посилена відповідальність за незаконне захоплення земель історико-культурного призначення, самовільне будівництво з порушенням цільового призначення земельної ділянки тощо. За незаконне будівництво, що створило небезпеку чи призвело до тяжких технологічних аварій або екологічних катастроф, загибелі або масового захворювання населення, пропонується карати позбавленням волі на термін від трьох до п’яти років. Передбачений тимчасовий арешт об'єктів незаконного будівництва (стаття 266−1). Арешт передбачає тимчасове позбавлення можливості їх відчуження, користування та розпорядження такими об'єктами та діятиме до виконання постанови про адміністративне правопорушення у сфері містобудівної діяльності. Це унеможливить подальше використання, експлуатацію, будівництво, реконструкцію, реставрацію, капітальний ремонт, демонтаж чи знесення та будь-які інші дії з такими об'єктами. Арешт здійснюватимуть посадові особи, уповноважені на те виконавчими комітетами органів місцевого самоврядування або виконавчими органами, що виконують їх повноваження.