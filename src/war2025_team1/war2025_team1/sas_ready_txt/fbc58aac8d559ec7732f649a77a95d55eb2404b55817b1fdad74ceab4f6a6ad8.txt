Житло в Ірландії: чому воно може стати вдалою інвестицією

 
 
 
 
  Якщо погортати сторінки ірландських ЗМІ, то дуже популярними є розповіді про те, як молоді ірландці будують життя за кордоном – у США, Канаді, Австралії, Нідерландах, Греції тощо. Але якщо раніше ірландців за кордон «виштовхував» голод чи бідність, то тепер чимало хто змушений емігрувати, бо їм просто немає де жити, а ціни на житло астрономічні. 
За даними Центрального управління статистики, середня площа будинку в Ірландії становить приблизно 216 кв. метрів. Такий будинок у середньому коштує 441 000 євро. Ціна також дуже залежить від регіону. Наприклад, у Дубліні за будинок доведеться віддати 642 000 євро, водночас у Корку – другому за розмірами місті в Ірландії – такий будинок коштуватиме 442 000 євро, а в Лімеріку – 366 000 євро. 
Однак в агентстві Sherry FitzGerald переконують, що ціни на будинки в Ірландії стабілізувалися і цього року зросли лише на 2,1%. Тоді як у 2022 році ціни збільшилися аж на цілих 4,5%. Водночас у Дубліні будинки подорожчали всього лише на 1,5%. 
На думку виконавчої директорки агентства Маріан Фіннеган, таке зростання цін на нерухомість поза Дубліном свідчить про нестачу житла на сільській території Ірландії. При цьому в сільській місцевості багато будинків залишаються вакантними. За даними перепису населення агентством Census, у 2022 році в Ірландії нараховувалося майже 67 000 таких будинків. Якщо порівняти з переписом населення за 2016 рік, їхня кількість зросла майже на 5000. 
  Зазвичай вони розташовуються на досить великій відстані від міста, а громадського транспорту в цих місцях немає. Як й інфраструктури: шкіл, дитячих садків, лікарень, магазинів тощо. Уряд намагався надавати такі будинки українцям та іншим біженцям, однак зараз спостерігається тенденція, що жителі з таких будинків переїжджають у більші міста, щоб знайти роботу й мати змогу віддати дітей до школи. 
  Знайти житло важко не тільки для купівлі, а й для оренди. Попит значно перевищує пропозицію. Тому подекуди на одну квартиру можуть претендувати 100 й більше людей. Інша проблема оренди житла в Дубліні – у тому, що для цього треба мати чинний робочий контракт, а також рекомендації від попередніх орендодавців, що їхній орендар був охайний, належним чином ставився до майна і вчасно вносив орендну плату. 
«Я кілька тижнів не спала, я підписалася в усі групи в соцмережах, підписалася на всі оновлення сайтів і застосунків оренди житла. Я перестала їсти і за цей час схудла на кілька кілограмів», – розповідає українка Тетяна про свій досвід пошуку квартири для оренди в Дубліні. Її родині з чотирьох людей пощастило: знайшовся будинок на три спальні за 1500 євро. Але до Дубліна потрібно їхати півтори години на авто. 
Така сама квартира в Корку обійдеться все-таки дешевше – у 1200–1500 євро. Тому деякі працівники користуються гібридним графіком роботи, живуть і віддалено працюють у Корку, а раз чи двічі на тиждень їздять до Дубліна на роботу. 
  За часів «кельтського тигра» (1996–2007 роки, період активного – на 7,1% щорічно – економічного зростання економіки Ірландії) у країну прийшли світові економічні гіганти. Потреба в будівництві нових офісів і готелів зростала щороку. 
Британці Джон та Мері переїхали до Ірландії у 90-ті. «Уже тоді в Лондоні було дуже важко з житлом. Тому ми вирішили переїхати до Дубліна з трьома дітьми. Я купив тоді чудовий будинок за 80 000 фунтів. Зараз наш будинок коштує не менше мільйона євро», – ділиться спогадами Джон. 
COVID-19 завдав значного удару по одному із сегментів комерційної нерухомості – офісним приміщенням. У 2022–2023 роках чимало технічних гігантів закривали або скорочували свої офіси в Ірландії. Наприклад, власник X (раніше Twitter) повністю скоротив ірландську філію компанії, де працювали 500 співробітників. Це пояснює доволі високу вакантність офісних приміщень – 14%. 
Але інші сегменти – торгівельна, індустріальна та готельна – залишаються популярними серед девелоперів і потенційних клієнтів: 
  Торік кількість безхатченків у Ірландії зросла до рекордних для країни 12 000 осіб. Серед них є в тому числі багато самотніх матерів і багатодітних сімей. 
Є ще й інша цікава статистика: зараз на одного ірландця в середньому припадає десь 90–100 кв. м житлової площі. Однак ця цифра не показує реальної ситуації, коли в Дубліні 6000 орендарів залишилися без житла, а іноземні студенти змушені орендувати ліжко-місце в кімнаті за 700 євро на місяць.