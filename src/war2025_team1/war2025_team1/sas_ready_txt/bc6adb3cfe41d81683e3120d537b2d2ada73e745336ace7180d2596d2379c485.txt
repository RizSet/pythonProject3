Пауза на ринку нерухомості. На фоні зовнішньої загрози інвестори зайняли вичікувальну позицію


 На фоні можливої зовнішньої військової агресії більшість інвесторів на ринку нерухомості зайняли вичікувальну позицію. Про це повідомив Володимир Семенцов, співзасновник та керуючий партнер компанії INSPI Development. За словами Семенцова, у найближчий час реалізація більшості нових проєктів в різних сегментах нерухомості буде поставлена на паузу. «У найближчі 2 місяці на ринку нерухомості може спостерігатися тимчасовий вакуум у розвитку нових проєктів. Потужні інвестори не поспішають вкладати кошти до вирішення проблеми, пов’язаної з можливою військовою агресією. Водночас, проєкти, реалізація яких почалася значно раніше геополітичної кризи, буде продовжена», — сказав він. За його словами, зокрема гальмування інвестицій стосується проєктів цілої низки нових девелоперських компаній, що працюють за сучасними європейськими та світовими моделями, реалізуючи міські та заміські житлові комплекси різних форматів, сервісні апартаменти (апарт-готелі, прибуткові будинки), логістичні комплекси, сучасні бізнес- та офісні центри тощо. Через високу вірогідність військового вторгнення в Україну, за даними Семенцова, більша частина інвесторів щонайменше на 1,5−2 місяці призупинила фінансування проєктів нових девелоперських компаній. Що стосується ситуації на первинному ринку житла, то, на думку експерта, до квітня попит може скоротитися на 30−40%. Водночас він вважає, що період «інвестиційної паузи» для лідерів первинного ринку житла, що зводять левову частку всіх об'єктів у Київському регіоні переважно нових якісних форматів категорій комфорт, комфорт+, бізнес та преміум, мине без особливих проблем, адже в них достатньо фінансових і матеріально-технічних можливостей досить тривалий термін часу будувати без залучення коштів інвесторів-покупців квартир. Раніше «Мінфін» писав про те, що у ЗМІ почали активно обговорювати чутки про масову втечу нерезидентів з української нерухомості на тлі можливої ескалації конфлікту з Росією.