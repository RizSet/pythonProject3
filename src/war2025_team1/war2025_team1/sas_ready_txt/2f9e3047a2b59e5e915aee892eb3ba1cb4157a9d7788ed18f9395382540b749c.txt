Експерти прогнозують скорочення обсягів будівництва на 30%


 У найближчі 6 місяців обсяги будівництва житла в Україні можуть скоротитися на 30%. Таку думку висловила співзасновниця «Українського клубу нерухомості» (URE Club) Ольга Соловей. За її словами, новому очільнику Мінрегіону разом з новою командою потрібен буде час для того, щоб ввійти в курс розпочатих реформ. Окрім цього, не виключено, що через зміну влади значна кількість забудовників будуть змушені відкласти реалізацію власних проектів на невизначений час. «Більш як 30% проектів по всіх Україні, старт реалізації яких був запланований на III-IV цього року, можуть бути відкладені через зміну керівництва профільного Міністерства. Стагнація на ринку будівництва може призвести до значних бюджетних недоотримань. У разі скорочення обсягів будівництва на 30%, держбюджет в цьому році недоотримає від 2 до 3 млрд гривень», — зауважила вона. Соловей наголосила, що наразі українському ринку будівництва дуже важливо розуміти, чи продовжуватимуться розпочаті реформи.