В Україні ввели «зелені лінії» для обмеження забудови парків та лісів


 1 вересня 2018 року в дію вступили нові державні будівельні норми («ДБН Б.2.2-12:2018 «Планування і забудова територій»), які, зокрема, встановлюють обмеження забудови в зелених, ландшафтних та рекреаційних зонах – «зелені лінії», що сприятимуть збереженню таких територій. Про це повідомив заступник міністра регіонального розвитку, будівництва та ЖКГ України Лев Парцхаладзе. «1 вересня вступили в дію важливі норми щодо планування та забудови територій, зокрема, що стосується забудови зелених територій. В новому ДБН введено поняття «зелені лінії» — це захист зелених зон шляхом обмеження розміщення об’єктів на територіях парків, рекреаційних зон, лісів. Тобто органи місцевого самоврядування повинні затвердити та обов’язково прописати такі «зелені лінії» разом з іншими лініями обмеження для своїх населених пунктів в генпланах та детальних планах територій», — сказав він. За словами Парцхаладзе, застосування ліній обмеження допоможе зберегти наші населені пункти від хаотичної та негармонійної забудови без зелених зон, зробити міський простір безпечним та комфортним для людей.