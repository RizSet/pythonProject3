У вересні зростання цін у новобудовах столиці сповільнилося


 У вересні вартість квадратного метра на первинному ринку житла Києва в середньому становила 33 тис. грн. Це на 1,5% дорожче, ніж у серпні. Але темпи зростання в перший місяць осені сповільнилися. Про це   investory з посиланням на дані Lun.ua. У серпні проти липня квадратний метр подорожчав на 1,9% до 32,5 тис. грн, а в липні проти червня на 3,6% до 31,9 тис. грн. З початку року ціни на квартири в Києві зросли на 19,1%. Забудовники кажуть, що до кінця року ця тенденція збережеться, аргументуючи це подорожчанням сировини, інфляцією і попитом, який тримається на докарантинному рівні. Але, забудовникам вигідно говорити про зростання цін, тим самим підхльостуючи попит, пише LIGA.net з посиланням на коментар Асоціації фахівців з нерухомості України. Квартири на первинному ринку перестануть дорожчати, тільки якщо звалиться попит. «А це можливо в разі форс-мажорів — таких як жорсткий локдаун, війна, крах монетарної системи або різке зниження купівельної спроможності», — розповів директор консалтингової компанії City Development Solutions Роман Герасимчук. Найбільш імовірний з них — повторний локдаун. Тоді восени забудовники можуть вдатися до прихованого зниження цін під виглядом акцій і спеціальних пропозицій, оскільки залежать від продажів — велика частина отриманих коштів спрямовується в будівництво. «Кількість угод на період нового локдауну може скоротитися на 30−35%, як це було, наприклад, у квітні нинішнього року, але ці угоди перейдуть у розряд відкладеного попиту», — зазначив гендиректор компанії «Увекон» Володимир Шалаєв.