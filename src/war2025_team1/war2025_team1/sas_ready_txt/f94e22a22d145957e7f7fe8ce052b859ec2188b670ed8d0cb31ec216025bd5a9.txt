Хто купуватиме житло в 2022 році. Портрет покупця


 У 2022 році понад 55% покупців житла на первинному ринку купуватимуть квартири за наявні статки — за власні накопичення або ж за допомогою продажу старого житла і купівлі нового з доплатою, яка не перевищуватиме 30−40% від вартості нової оселі. Про це розповів Михайло Підвисоцький, засновник та керуючий партнер групи компаній Concept Group. Близько 35% інвесторів планують скористатися програмами із розтермінування від девелоперів, близько 10% покупців готові придбати квартиру за допомогою іпотечних програм. При цьому, за словами експерта, близько 60% потенційних покупців вже мають власне житло і намагатимуться покращити умови життя, шукаючи технологічні, продумані до дрібниць, проєкти з новим побутовим комфортом, що органічно поєднані з природним середовищем. «У 2022 році переважна більшість покупців первинного житла, а це 80−85%, належатиме до вікової категорії від 25 до 45 років. Близько 10−15% — це аудиторія віком від 45 до 60 років», — зазначив він. Що стосується «портрету покупця» на первинному ринку, то, на його погляд, у 2022 році понад 40% покупців належатимуть до IT-індустрії. В той же час 30% інвесторів — це переважно менеджери середньої та вищої керівних ланок секторів рітейлу, логістики, роздрібної торгівлі. Близько 20% покупців належатимуть до творчих професій: дизайнери, креативні директори, маркетологи тощо. Понад 10% покупців — експати (іноземні громадяни, що працюють в Україні та громадяни України, що тривалий час працюють за кордоном), а також люди старшого віку з усталеним життям, звичками, вподобаннями. Підвисоцький звернув увагу на те, що для менеджерів середньої та вищої керівних ланок у великих компаніях переважно рітейл- та логістичного секторів через їхній досить напружений робочий графік часто вкрай важливим є усамітнене, гармонійне і спокійне життя біля природи, щоб знайти джерело поповнення енергії, життєвих сил. Для представників «креативного класу», на його погляд, важливе значення полягатиме в самій концепції майбутнього проєкту, ідеології житлового комплексу та додаткових конкурентних перевагах, наприклад, можливості ефективно працювати у форматі аутсорсу чи без надмірної потреби перебування в офісі. «Творчі» покупці не розділяють життя і роботу, адже робота переважно і є виразником їхнього способу життя. Це люди, які налаштовані отримувати від життя позитивні емоції, в яких вони вбачають власне та родинне щастя. «У 2022 році важливим для покупця стане не лише благоустрій територій житлових комплексів, а створення цілісних екосистем, які б поєднали природне середовище, простір, комфорт, інфраструктурну самодостатність та інновації. Це стосується як об'єктів соціально-побутових сервісів, так і території для дозвілля, занять спортом, відпочинку», — сказав фахівець. На його думку, однією з важливих тенденцій первинного ринку у 2022 році буде максимальне зосередження девелоперів на запитах потенційних покупців.