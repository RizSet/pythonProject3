Прибуток від вкладання коштів в сегмент прибуткових будинків становить 10% річних — експерт


 Окупність інвестицій від будівництва прибуткових будинків (переважно сервісних апартаментів) становить в середньому від 7 до 10 років, а прибуток від приватних інвестицій становить близько 10−12% на рік. Про це повідомив співзасновник та керуючий партнер компанії INSPI Development Володимир Семенцов. За його даними, у найближчі 3−5 років на ринку нерухомості частка приватних інвесторів у сегменті сервісних апартаментів може зрости до 20−25%. Іншими словами, у найближчій перспективі вкладання коштів в об'єкти сервісних апартаментів стане вагомою альтернативою інвестуванню в первинний ринок житла. «Для девелопера окупність інвестицій в створення сервісних апартаментів дорівнює окупності комерційних об'єктів у вдалих локаціях: офісних приміщень, ТРЦ районного формату тощо. А для громадян, що воліють вкладати кошти для їхнього збереження та примноження, з’явилася вагома альтернатива первинному ринку житла», — наголосив Семенцов. На його думку, найбільш привабливими для розвитку сегменту сервісних апартаментів є великі обласні центри країни, зокрема Київ, Харків, Дніпро, Одеса, Львів, а також низка міст, в яких створені найбільш сприятливі умови для ведення бізнесу, наприклад, Вінниця, Житомир, Івано-Франківськ. Окрім цього, велика затребуваність таких об'єктів спостерігається в регіонах з великими рекреаційними можливостями, наприклад, на узбережжі Чорного, Азовського морів та Карпатах. «Розвиток сегменту сервісних апартаментів на пряму залежить від економічних умов того чи іншого міста, туристичного потенціалу. З часом такі об'єкти можуть стати вагомою альтернативою сегменту оренди житла, але з додатковими перевагами та великим інвестиційним потенціалом», — каже експерт. Семенцов зазначив, що сервісні апартаменти передбачають не лише створення комфортних і зручних апартаментів для життя, а ще й повного спектру корисних «сервісів» для орендаря: від лобі з ресепшн, кав’ярень та зон відпочинку до рум-сервісу, клінінгу, зручної оплати комунальних витрат. За його даними, сума інвестицій в створення сервісних апартаментів комфорт-класу на 100−150 апартаментів з власною керуючою компанією у форматі live-work-play (з кав’ярнями, фітнес-центрами, магазинами, невеликими ТЦ, коворкінгами тощо) може обійтися забудовнику щонайменше в $6−8 млн, що на 25−30% дорожче, ніж будівництво ЖК цієї ж категорії. Фахівець розповів, що українські девелопери все частіше звертають увагу на розвиток цього сегменту, який за своєю суттю є комерційною нерухомістю.