На ринку житла з'являються поодинокі дисконти: чи варто очікувати на подальше падіння цін

 Якщо хтось наважується  придбати житло , то шукає серед бюджетних варіантів. За словами рієлторів перевагу віддають однокімнатним та двокімнатним квартирам на вторинному ринку. Водночас попит на новобудови залишається доволі низьким.  Читайте також   Придбання на виплат та акційні умови: як вигідно купити квартиру від забудовника Як розповів заступник голови правління Асоціації фахівців з нерухомості (рієлторів) України Владислав Кулішенко, вартість квадратного метра на вторинному ринку  в середньому залишилася на рівні 1000 доларів за метр . У Києві, залежно від району, можна знайти й по 900 доларів і вище, це стосується елітних житлових комплексів, де продають метр по 1 200 – 1 300 доларів. Власники намагаються продавати квадратні метри за валюту, а не за гривні,  – розповідає він.  До війни покупці без проблем обмінювали долари на гривні та розплачувалися в національній валюті за квадратні метри. До того ж процедура оплати проходила безготівково. Проте сьогодні умови змінилися – продавці наполягають лише на готівковому розрахунку у доларах. Через це покупці стикаються із проблемами. Якщо потрібно обміняти гривню, доводиться обходити кілька обмінників. Якщо треба зняти гроші з депозиту, то доводиться чекати – більш як сто тисяч гривень на день банк не дає, а це близько 2 500 доларів. Купують житло переважно ті, хто має готівку. А продавці якщо поступаються, то від сили на 10%. Втім, якщо йдеться про терміновий продаж, то  дисконт може становити й 30% . Варіантів поменшало. Багато хто з тих, хто продавав квартиру до війни, її законсервували. Не вийшли на ринок і ті, хто брав іпотечні кредити. Адже подорожчала облікова ставка НБУ, а відтак кредити дорожчатимуть. Але доходи скоротилися у багатьох, і далі виплачувати за кредитними зобов'язаннями неможливо,  – констатує Кулішенко. Він вважає, що якщо так триватиме й далі банки почнуть відбирати житло, а на ринку з'явиться багато квартир. На думку рієлтора, тоді основний попит формуватимуть переселенці. Як наголошує глава Спілки консультантів з нерухомості Іван Кудояр, нерухомість завжди була прив'язана до долара. Зараз це не змінилося. Гривня використовується для сплати податку, оформлення угоди. А розрахунок залишився в доларах, і найближчим часом все так і залишиться. Він підсумовує, що  ціна квадрата не впаде навіть зважаючи на зменшення угод. "Якщо до війни проходило щомісяця у Києві було від 3 000 до 5 000 угод, то зараз 300 – 400 угод – ринок упав на 85%. І серед операцій левова частка системна, коли забудовник побудував, ввів в експлуатацію та оформив усі квартири на себе, а потім їх продає на вторинному ринку у нотаріуса. Вони також входять до статистики, хоча це первинний ринок. Так само багато сімейних угод між родичами. А чистих купівель-продажів дуже мало", – зазначив він. Кудояр розповів, що зараз по Україні можна нарахувати до 1000 угод на місяць. Продаються здебільшого квартири до 50 тисяч доларів, дорожче житло простоює в очікування платоспроможних покупців, адже  продавці такого житла поки що не готові поступатися.