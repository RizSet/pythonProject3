В Україні запустили онлайн-сповіщення про будівництво приватних будинків


 Державна архітектурно-будівельна комісія запустила сервіс автоматичного онлайн-повідомлення про початок будівництва для частини об'єктів незначного класу наслідків — приватних будинків і господарських будівель. Про це повідомив глава ДАБІ Олексій Кудрявцев, передає " «Об'єкти СС1 по дуже простій формі — повідомлення — можна подати через сайт електронних сервісів ДАБІ або урядовий портал, і вже на наступний день починати будівництво. Ці об'єкти становлять більше, ніж 80% будівництва. Є області, де цей показник досягає і 90%. Сьогодні ця послуга вводиться тільки для приватного сектора, а в майбутньому плануємо ввести цю послугу для всіх об'єктів СС1», — розповів він. У ДАБІ також зазначили, що подати електронне повідомлення про початок будівництва можна на зведення приватних житлових і дачних будинків площею до 300 кв. м і висотою до двох поверхів, а також господарських будівель і споруд на присадибних ділянках. Як зазначив глава відомства, нова система є повністю автоматизованою, тобто повідомлення вносяться системою до Реєстру дозвільних документів ДАБІ без участі чиновників. Крім того, система пов'язана з Держреєстром майнових прав на нерухоме майно Міністерства юстиції і автоматично підтягує дані про земельну ділянку. Кудрявцев також зазначив, що ДАБІ хоче розширити послугу електронного повідомлення про початок будівництва для тих об'єктів СС1, які не ввійшли до існуючого переліку. «Ми зробимо все, щоб до кінця року повідомлення про будівництво всіх об'єктів класу СС1 були в автоматичному електронному форматі», — додав Кудрявцев. За його словами, паралельно з електронною послугою бажаючі, як і раніше, мають можливість подати повідомлення про початок будівництва через центри надання адмінпослуг.