ДІУ випустить облігації на 3 мільярди під держгарантії


 3 грудня правління Державної іпотечної установи ухвалило рішення про емісію облігацій без здійснення публічної пропозиції під держгарантію 2020 року на 3 млрд грн. Про це   Finbalance з посиланням на ДІУ. «Залучені кошти, від розміщення облігацій (у повному обсязі), будуть спрямовані на фінансування статутної діяльності ДІУ. Передбачається збільшення кількості придбаного житла на умовах фінансового лізингу в обсязі майже 3000 квартир», — уточнили в ДІУ. В грудні 2019 року уряд надав ДІУ державні гарантії на суму 3,7 млрд грн для забезпечення часткового виконання боргових зобов`язань за внутрішніми кредитами в 2019 році, в листопаді 2019 року — на суму 1,2 млрд грн. Підстава – Закон про держбюджет на 2020 рік. Як зауважує ДІУ, залучення коштів шляхом випуску гарантованих державою облігацій дозволить ДІУ продовжити фінансування програми забезпечення житлом громадян на умовах фінансового лізингу. На початку вересня Верховна Рада внесла зміни в закон «Про державний бюджет на 2020 рік», якими Мінфіну надано право здійснювати за рішенням Кабміну додатковий випуск облігацій внутрішньої державної позики для докапіталізації згаданого акціонерного товариства. Нова ст. 161 закону про держбюджет-2020 надала Мінфіну право за рішенням Кабміну випускати облігації внутрішньої державної позики понад установлений раніше обсяг. Далі в обмін на випущені облігації купуються акції додаткової емісії акціонерного товариства, яке створено для впровадження фінансово-кредитних механізмів забезпечення громадян України житлом. У цьому випадку граничний обсяг державного боргу, встановлений законом про держбюджет-2020 року, відповідним чином коригується. Також Мінфін збільшує відповідні показники фінансування державного бюджету понад обсяги, встановлені додатком №2 до Закону про держбюджет-2020, на обсяг випущених облігацій внутрішньої державної позики. ДІУ створено урядом в жовтні 2004 року. Основний вид діяльності — рефінансування іпотечних кредиторів за рахунок коштів, залучених від розміщення цінних паперів. ДІУ за три квартали 2020 року звітувала про збиток 18,8 млн грн (за 9 місяців 2019 року — 58,86 млн грн). Чистий дохід ДІУ становив 206,6 млн грн (за 9 місяців 2019 року — 55,7 млн грн). На кінець ІІІ кварталу обсяг активів ДІУ — 2,52 млрд грн (на початок року — 1,45 млрд грн).