У липні зростання ділової активності в єврозоні було найвищим за останні 20 років


 Зняття ковідних обмежень надало сильний поштовх європейському бізнесу. Ділова активність Єврозони у липні збільшувалася найшвидшими за останні два десятиліття темпами. Але нова хвиля захворювань зумовлює тривогу серед підприємців,  CNBC. Пришвидшення вакцинації та зменшення тиску на систему охорони здоров’я дозволили європейським урядам зняти частину карантинних обмежень. Це дало змогу споживачам нарешті задовольнити всі ті потреби, які вони відкладали у розпал пандемії. Індекс менеджерів із закупівель IHS Markit (ІМЗ), який вважається надійним індикатором економічного здоров’я, у липні піднявся до 60,6 — найвищого показника з липня 2000-го. «Позитивний вплив від зняття обмежень та масової вакцинації особливо відчутний у секторі послуг, найбільше — в готельній і туристичній галузях», — каже Кріс Вільямсон, головний економіст IHS Markit. ІМЗ сектору послуг підскочив до 60,4 — найвища позначка з червня 2006 року. Вказуючи на довгостроковий характер цього зростання, попит різко пішов вгору — індекс нового бізнесу піднявся до 59,7. Це один з найвищих показників, зафіксованих за його 23-річну історію. Для підприємств місяць теж пройшов вдало. ІМЗ виробництва у липні склав 62,6 — лише трохи нижче за рекордний 63,4 у червні. Індекс випуску продукції — одна зі складових ІМЗ — впав до 60,9. Поширення більш заразного «Дельта"-варіанту коронавірусу негативно вплинуло на вже й так порушені ланцюги поставок і призвело до злету цін на сировину. Індекс цін на вхідні ресурси залишився на тому ж рівні, що і в червні — рекордному 88,5. Страх нової хвилі заражень знизив загальний оптимізм — зведений індекс майбутнього випуску продукції впав до 67,8. Це найнижчий показник з лютого цього року. Це перегукується з даними Єврокомісії, випущеними 22 липня, згідно з якими впевненість споживачів впала цього місяця.