Скільки коштує житло в передмісті (ціни)


 За підсумками серпня, на відміну від суттєвого зниження вартості житла в новобудовах Києва, в передмісті столиці ціна на первинному ринку лишається стабільною. Про це повідомила головний експерт інформаційно-аналітичного порталу про новобудови 3м2 Вікторія Берещак. «За підсумками літа, вартість житла в новобудовах передмістя Києва збільшилася більш як на 2,2%, натомість київське первинне житло знизилося в ціні майже на 4%», — підкреслила експерт. Берещак зазначила, що, порівнюючи ціни на квартири в ЖК передмістя, варто зважати, що ціноутворення в кожному комплексі відбувається за своїми унікальними параметрами. «Коли навіть на ринку середня ціна практично не змінюється або зростає/спадає незначно, у окремому комплексі може відбуватись підвищення цін у зв’язку з більшим ступенем готовності чи збільшенням платоспроможного попиту до конкретного проекту, а також через об’єктивні фактори, такі як здорожчання будматеріалів, робочої сили, проектних робіт тощо», — зазначила вона. На її погляд, на ринку передмістя тільки починається новий діловий сезон, покупці все ще насторожено спостерігають за ситуацією в країні і намагаються спрогнозувати, що відбуватиметься насамперед в економіці. «Говорити про «натовпи» біля відділів продажів не доводиться. Зараз вкрай важливо забудовникам мати ресурс на будівництво, не покладаючись на гроші інвесторів, інакше можуть виникнути суттєві ризики в реалізації таких проектів. Окрім того, важливо продовжувати будувати в спокійних темпах, виконувати зобов’язання і давати покупцеві те, що він шукає: комфорт за пристойні гроші», — підсумувала Берещак. На її погляд, ситуацію, що склалася на первинному ринку передмістя, можна назвати, як «абсолютна пересторога» з боку покупця та з боку забудовників.