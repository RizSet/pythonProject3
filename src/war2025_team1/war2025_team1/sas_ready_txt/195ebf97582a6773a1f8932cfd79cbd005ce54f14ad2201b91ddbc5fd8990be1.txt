Експерти запевнили, що воєнний стан не позначився на ринку нерухомості


 «У регіонах, де було введено воєнний стан, ніякого колапсу в сфері нерухомості не сталося. В перші два-три дні були випадки, коли люди відмовлялися від угод і просили повернути кошти, або терміново знімали об’єкти нерухомості з продажу. Але це не було масово, і загалом на ринок нерухомості ніяк не вплинуло», - сказав Піта. Він зазначив, що 2018 рік був стабільним у сфері нерухомості як щодо динаміки угод, так і стабільно працював, як первинний ринок, так і вторинний. «Ще минулого року фахівці очікували, що первинний ринок не витримає навантажень будівництва. Але первинний ринок, тим не менше, тримається, об’єкти будуються і продажі стабільні, попри відсутність іпотечного кредитування, яке нам кожен рік обіцяють банкіри», - акцентував голова асоціації ріелторів. Голова комітету з інформаційних технологій, серверів сервісів і аналітики АФНУ Едуард Бразас розповів, що, як і очікувалося, ринок 2018 року був активнішим, ніж торік. «Сьогодні в Україні забудовники - найбільші оптимісти. Глобальне падіння ціни тривало певний час, але в більшості регіонів зупинилося і потім повернулося до початкових позицій», - сказав Бразас. Він підкреслив, що попит на ринку нерухомості наразі доволі високий. «Зараз клієнт переважно орієнтується на економ-сегмент — до 80% попиту. У столиці на цей сегмент навіть піднялася ціна на 20-25%. Однокімнатні та двокімнатні квартири у столиці наразі коштують до 50 тис. дол. Подекуди, навіть, така ціна на трикімнатні квартири в непоганих районах. Середній процент торгу при продажу об’єктів нерухомості не перевищує 5% від стартової ціни. Середній термін продажу нормального підготовленого об’єкту на ринку не більше 2 місяців», - зазначив фахівець. Загалом, за його словами, сьогодні запропоновані до продажу понад 400 об’єктів на ринку Києва та понад 300 об’єктів у передмісті столиці - на 20% більше, ніж торік.