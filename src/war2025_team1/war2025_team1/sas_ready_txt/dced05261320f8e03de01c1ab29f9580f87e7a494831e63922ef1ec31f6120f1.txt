У Києві відкриють мережу капсульних готелів (фото)


 У Києві запустять мережу капсульних готелів Monotel, перший об'єкт, за словами представників компанії, відкриється у серпні 2019 року. Про це повідомляє  За словами засновників проекту, аналогів в Україні йому немає. «В основі проекту Мonotel — перш за все раціональне використання ресурсів. Monotel дає те, що вимагає сучасний лайфстайл без зайвих витрат грошей, метрів, простору і часу», — заявила засновниця проекту Анна Осипенко. Зазначається, що в Мonotel монокапсули — це сенсорні бокси, розташовані один над одним. Біля входу — сходи з поручнями для підйому на другий ярус. Капсула відкривається за допомогою електронного ключа, який запускає її роботу. Навігація всередині — англійською мовою, з сенсорним управлінням. У капсулах передбачені: система подачі повітря, memory-матрац, регульоване освітлення (синій — для релаксу, білий — для читання), навушники, зарядка для гаджетів, розетка на 220 вольт, USB-порт, Wi-Fi, дзеркало з підсвічуванням. «Відразу після check-in гостю видадуть персональний комплект постільної білизни. Капсули можуть бути чоловічі або жіночі, а також для пар (монокапсули і парні). Обладнані вони однаково і відрізняються лише площею. Одномісна капсула розрахована на вагу до 200 кілограмів. У довжину 220 см, в ширину — 150 см. Доступ в зону відпочинку контролюється картою, а локер для особистих речей відкривається відбитком пальця», — йдеться у повідомленні. У готелі працюватимуть душові та туалети, роздільні для чоловіків і жінок. Для особистих речей передбачені шафки. Також працюватимуть загальна пральня, прасувальна кімната, камера зберігання багажу та цілодобова стійка реєстрації. У капсульному готелі будуть різні тарифи — плата як за добу, так і за час перебування. Вартість ночівлі в монокапсулі — 950 грн, в парній капсулі — 1500 грн. Розрахуватися можна буде будь-якими видами карт та криптовалютою. Зазначається. що перший готель мережі на Бессарабській площі відкриють в серпні, у ньому все готово до встановлення обладнання — повністю закінчені ремонтні та оздоблювальні роботи, набирається персонал. Ще два об'єкти запустять у цьому році на Золотих воротах і біля Київського велотреку на вулиці Богдана Хмельницького.