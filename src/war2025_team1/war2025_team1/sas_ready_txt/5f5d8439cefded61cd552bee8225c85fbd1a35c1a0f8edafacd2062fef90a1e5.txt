На відновлення регіонів виділено вже більше 25 мільярдів гривень


 Уряд виділив чергові 3,5 млрд грн з Фонду ліквідації наслідків збройної агресії громадам Київської, Запорізької, Миколаївської, Одеської, Сумської, Чернігівської, Харківської та Херсонської областей. Про це   прем'єр-міністр Денис Шмигаль. За його словами, це кошти на відбудову зруйнованих житлових будинків, шкіл, дитсадків, лікарень. Тобто об'єктів, які є найважливішими в будь-якому населеному пункті. «Відновлення відбувається у всіх куточках України, які постраждали від війни. Уряд дає на це відповідні ресурси», — зауважив прем'єр-міністр. Крім того, Уряд спрямував ще 3,3 млрд грн на реалізацію в поточному році експериментального проєкту комплексного відновлення населених пунктів за принципом «відбудувати краще, ніж було». Ідеться про населені пункти Бородянка на Київщині, Тростянець на Сумщині, Циркуни на Харківщині, Посад-Покровське на Херсонщині та Ягідне на Чернігівщині. «Основними для виконавців при відновленні є наступні чотири принципи: безпека, енергоефективність, безбар'єрність та екологічність. Завдання Міністерства відновлення — розробити універсальні проєкти ключових об'єктів для будь-якого міста чи села, враховуючи оптимальну вартість і сучасні технології», — зауважив Прем'єр-міністр. Загалом Уряд виділив регіонам на відновлення вже більше 25 млрд грн.