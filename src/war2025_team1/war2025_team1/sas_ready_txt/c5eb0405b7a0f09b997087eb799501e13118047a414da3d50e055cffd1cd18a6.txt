Середня вартість оренди квартири в Києві знизилася на 22% — дослідження


 Через бойові дії та вимушений переїзд до відносно безпечних регіонів українці в 1,5 рази частіше шукають орендоване житло. За статистикою  , якщо ще за день до початку війни орендою цікавились 1,6 млн разів, то зараз це число зросло до 2,7 млн. Найпопулярніший запит — квартира (близько 2,3 млн запитів). Порівняно з мирним часом, кількість помешкань на Київщині зросла майже вдвічі. Якщо до 23 лютого можна було обирати з-понад 20 тис. осель, то у травні їх уже понад 40 тис. Водночас середня вартість оренди у травні, навпаки, знизилась майже на 22% та становить менше 9 тис. грн на місяць. Якщо порівнювати ціни на оренду зараз і до 23 лютого, то в Києві місячна плата за однокімнатну квартиру знизилася на 1 590 грн і становить 7 945 грн, двокімнатної — на 4 879 грн (11 198 грн), трикімнатної — на 8 087 грн (16 426 грн). Найлегше зараз знайти однокімнатну квартиру в Дарницькому районі. Тут вибір помешкань з-поміж 2 994 варіантів із середньою ціною 8 тис. грн на місяць. Така ж середня вартість оренди в Шевченківському та Солом’янському районах. Якщо шукаєте, де найдешевше знімати житло, зверніть увагу на Деснянський район, де місячна плата буде близько 6 тис. грн. Опитування Olx серед орендодавців показало, що здебільшого квартири в оренду здають жінки у віці від 35 до 54 років (близько 52% респондентів). 60% опитаних орендодавців за останні місяці втратили попередніх орендарів. Найбільш поширена поступка від власників квартир — це зниження вартості оренди. Поступитися в ціні готові майже 49% респондентів. Із них майже половина піде на компроміс у 20−40%. 88% орендодавців здають в довгострокову оренду свої квартири. Як свідчать дані опитування, для 85% власників це основний чи додатковий вид заробітку.