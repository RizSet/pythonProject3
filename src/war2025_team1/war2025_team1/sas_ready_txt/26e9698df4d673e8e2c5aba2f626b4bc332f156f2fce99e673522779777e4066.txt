Відбудова України: як виглядатиме зруйноване село на Херсонщині після «реінкарнації»

 
 
 
 
  Координатором призначено створене цьогоріч Державне агентство відновлення та розвитку інфраструктури України, замовник робіт – служба відновлення області. Компанія Archimatika долучилася на волонтерських засадах до розробки концепції відновлення. 
 Фінансування відбуватиметься коштом фонду UNITED 24, створеного за ініціативою президента Володимира Зеленського. Точних цифр Агентство відновлення наразі не озвучує. 
 Під час презентації концепції для громади Посад-Покровського голова агентства Мустафа Найєм сказав, що за найбільш оптимістичним сценарієм відновити село вдасться до кінця 2024 року. «Це перший крок на шляху до втілення нашого амбітного проєкту відновлення шести населених пунктів у п’яти областях, які постраждали через збройну агресію рф. Ми презентуємо громаді проєкт Посад-Покровського,  відбудова якого буде комплексною, тобто не окремо визначені будівлі та споруди, а повністю – із системним підходом, новим плануванням та повною трансформацією села», – зазначив він. 
 За словами Олександра Столового (архітектора, молодшого партнера Archimatika, дослідника українського села), історично забудові Посад-Покровського були притаманні білі стіни та черепичні дахи. Тому архітектори запропонували відновити цю автентичність і створили саме такий головний образ – біле село в черепичних дахах. 
  Кожне домоволодіння відбудують за принципом напівзакритого чи внутрішнього двору, що історично притаманно місцевій забудові. Двір включатиме як сам будинок, так і певну кількість блоків господарських приміщень (погрібник, літня кухня, курник, хлів тощо). 
«Ми не визначаємо функцію присадибних будівель. Завдяки універсальності даємо можливість кожному власнику підлаштувати цю споруду під себе», – розповідає Олександр Столовий. Такі господарські приміщення будуть розташовані вздовж паркана, що дає можливість і для розвитку невеликого сімейного бізнесу, зорієнтованого на внутрішній попит села – крамниці, ветеринарної клініки тощо. 
 Оскільки це комплексе рішення, то в планах – відновити не лише житло, а й усю необхідну інфраструктуру для мешканців громади. Зокрема, у центрі пропонується розмістити єдиний комплекс школи-дитсадка-культурного центру. Тут же будуть розташовані старостат, центр безпеки, відділок поліції, швидка допомога, пожежна частина, магазини, кафе, аптека й усі інші потрібні мешканцям заклади. 
Проєктом запропоновано повернути селу церкву. Поруч буде збережений меморіал загиблим у часи Другої світової війни, створено Центр пам'яті боротьби українців проти російської агресії. Також за вдалих гідрогеологічних випробувань архітектори пропонують спробувати відновити ставок і зробити парк відпочинку. 
  Основа забезпечення села – присадибне господарство та мікрофермерство. Архітектори хочуть дати мешканцям громади можливість продавати свою продукцію, тому пропонують збудувати транспортно-торговий хаб. Розміщений він буде вздовж міжнародної траси Е58, яка сполучає Маріуполь та Відень, Київ та Севастополь. Окрім ринку хаб матиме зупинки для рейсових автобусів і цілий блок велопарковок, оскільки мешканці й по сьогодні активно використовують велосипеди. 
 Окремим важливим аспектом проєкту відновлення є організація центру з догляду та підтримки літніх людей. У селі проживає багато таких мешканців, тому одна з ідей – створити для них простір у самому центрі села. Мета полягає у тому, щоб літні люди продовжували брати активну участь у публічному житті громади й у такий спосіб могли соціалізуватись. 
 Так, шляхом онлайн-голосування було зібрано думки місцевих мешканців, на основі чого визначили перелік основних очікувань громади. «Окремим важливим чинником впливу на проєктні рішення було коректне об'єднання запитуваних функцій у комплекс, що буде простим в обслуговуванні, щоб громада не витрачала зайвих коштів на експлуатацію, а наповненість закладів потрібною для села діяльністю не залишала пустувати інфраструктуру центру. Тому універсальність є ґрунтовним елементом проєкту», – резюмує Олександр Столовий.