Нові вимоги: яке житло для довготривалої оренди обирають українці

 Ці тенденції прослідковуються як у західних регіонах, так і на півдні. Причому, головним побажанням орендарів досі залишається низька ціна. Читайте також  Особливості укладання попереднього договору купівлі-продажу Аналітики порталу OLX Нерухомість проаналізували, якими квартирами цікавляться мешканці Івано-Франківська, Києва та Одеси та які варіанти сьогодні розглядають неохоче. Зібрали найцікавіше.  За спостереженнями рієлтора Богдана Маковецького, у Києві орендарі почали шукати дешевші варіанти, ніж до війни. Закономірно, що люди, які відчувають невпевненість у завтрашньому дні, намагаються зекономити. Так, найбільший попит мають квартири вартістю до 8 тисяч гривень на місяць – на них припадає 40% запитів від клієнтів. Крім того, з’явилися нові побажання. Серед них – перші поверхи та відсутність по сусідству критично важливих об'єктів.  Багато орендарів почали цікавитися квартирами на низьких поверхах, не вище 10-го, та з вікнами у двір. Бажано, щоб поруч розташовувалося бомбосховище, а будинок не був панельним,  – ділиться спостереженнями рієлтор. За його словами, сьогодні збільшився попит на дво- та трикімнатні квартири, адже до Києва приїхали переселенці, які шукають житло для великої родини.  Клієнти рієлтора Олександра Гришка також запитують про бомбосховища. Хоча, за його словами, це не основна вимога. Здебільшого орендарі звертають увагу на ті самі параметри, що й до війни: чи є біля будинку місця для паркування, чи далеко метро. В Івано-Франківську до війни одним з найпопулярніших районів для оренди був Бам, де розташовуються преміальні новобудови та є вихід до ставка. Але зараз ніхто не хоче там жити, адже за 1 кілометр від Баму – аеропорт, тож люди бояться ракетних обстрілів. І навпаки: раніше більшість орендарів обходили увагою район Пасічна, бо він далеко від центру. А зараз його розташування стало плюсом: поруч немає інфраструктурних і воєнних об’єктів,  – розповідає менеджерка з роботи з клієнтами агентства нерухомості Василина Луців. Схожа ситуація в Одесі: раніше найбільший попит мали квартири недалеко від узбережжя, на високих поверхах, з гарним краєвидом на море – саме вони й складають більшість пропозицій у місті. Але тепер, за словами місцевої експертки з нерухомості Дарини Василенко, орендарі не хочуть їх розглядати через ризик бомбардування. Утім варіантів у спальних районах та на низьких поверхах на ринку менше, так склалося історично. Тож наразі квартира на "спальній" Слобідці може коштувати дорожче, ніж така сама за площею у новобудові в Аркадії. Водночас орендарі дедалі частіше шукають квартири, де є не лише меблі, а й побутові речі: посуд, ковдри, подушки тощо. Багато переселенців приїхали до Одеси ні з чим, тому у них є така потреба. Я переказую цей запит власникам житла, і вони закуповують необхідні речі,  – пояснює рієлторка.