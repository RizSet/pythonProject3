У Києві можуть заборонити оренду та продаж нерухомості громадянам Росії та Білорусі

 Відповідний проєкт вже зареєстрований у міськраді. Про це 1 липня повідомила пресслужба відомства. Варто знати   Як оформити купівлю нерухомості в період воєнного стану: поради експерта Як зазначила ініціаторка проєкту депутатка Аліна Михайлова, встановлення мораторію зумовлено повномасштабною збройною агресією Росії та її пособниці Білорусі проти України, а також тимчасовою окупацією частини території України. "Необхідно встановити мораторій на оренду та приватизацію комунальної власності територіальної громади міста Києва для осіб, які є громадянами або пов’язані з державою-агресором. Цей проєкт рішення розроблено з метою захисту невіддільного суверенного права України на відновлення і збереження її територіальної цілісності в межах визначених державних кордонів", – зазначила ініціаторка проєкту. Наразі відомо, що мораторій стосуватиметься як фізичних, так і юридичних осіб. Важливо протидіяти внутрішньому впливу потенційної російської агентури та призупинити всі партнерські відносини з фізичними та юридичними особами, які підтримують ворога або замовчують інформацію про військові злочини Росії на території України задля власної вигоди,  – наголосила Михайлова. Депутатка додала, що допоки громадяни Росії нещадно нищать український народ та намагаються окупувати території нашої країни, – ми не маємо жодного морального права продовжувати з нею будь-яку співпрацю.