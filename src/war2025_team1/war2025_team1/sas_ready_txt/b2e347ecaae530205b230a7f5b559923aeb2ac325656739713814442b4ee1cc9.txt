У Києві здорожчали квартири на «вторинці»: ціни по районах


 У другому півріччі 2019 року квартири на вторинному ринку нерухомості в Києві здорожчали на 13%. Середня вартість однокімнатної квартири в столиці склала $50 350, двокімнатної — $70 550. Про це   ЕП, посилаючись на дані OLX Нерухомість. Найдешевші однушки в Святошинському районі. Купити квартиру тут можна в середньому за $33 000. За півроку ціни тут зросли на 10%, тоді як в середньому в Києві однокімнатні квартири подорожчали на 13%. На $900 дорожче однокімнатні квартири в Деснянському районі — в середньому $33 900, однак оголошень тут найменше в Києві. Топ-3 райони з найдешевшими однушками столиці закриває Дніпровський район — тут житло продають в середньому за $40 000. Найбільше подорожчали однокімнатні квартири в Дарницькому районі — на 22%. Тепер купити однокімнатну квартиру коштує вже не $41 100, а $50 000, при цьому пропозицій тут найбільше. Широкий вибір однушок також у Голосіївському районі, однак коштують вони дорожче — $56 000 в середньому. Найдорожче житло, як і раніше, на Печерську — оселитися в однокімнатній квартирі можна за $115 000. До речі, тут ціни зросли найменше — на 6%.   Вигідні варіанти двокімнатних квартир варто шукати в найдешевших районах Києва — Деснянському, Дніпровському та Святошинському. Квартири тут продають за $45 000, $46 000 і $48 000 відповідно. Найбільше змінилися ціни в Солом'янському районі. Ще півроку тому тут можна було купити двокімнатну квартиру за $48 000, тепер же доведеться викласти $62 250, що на $14 250, або 30% більше. Істотно піднялися в ціні і двокімнатні квартири в центрі, в Шевченківському районі, — на 20%, або $15 000. Тепер їх продають в середньому за $90 000.   Трохи дешевші квартири в Голосіївському районі — по $79 000. На Печерську, де продають найбільше двокімнатних квартир, їх вартість становить $140 000. Незважаючи на загальне зростання цін на вторинному ринку нерухомості, у двох районах Києва купити трикімнатну квартиру стало навіть дешевше. У Шевченківському трикімнатні зменшилися в ціні на $6 000, або 4,5%, і тепер середня ціна становить $129 000. Також у Солом'янському районі ціни зменшилися на $1 000, закріпившись на рівні $75 000.   У цілому ж ціни на трикімнатні квартири стартують від $54 000 в Деснянському районі, $64 700 в Святошинському і $70 000 в Дніпровському. Серед найдорожчих трикімнатні квартири в Голосіївському — $113 000 та Печерському районах — $230 000.