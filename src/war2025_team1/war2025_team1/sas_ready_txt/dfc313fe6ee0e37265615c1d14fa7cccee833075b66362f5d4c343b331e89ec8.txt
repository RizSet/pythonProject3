Ціни на вторинному ринку нерухомості зросли на 9,6% — дослідження


 З жовтня по листопад включно середня вартість квартир, виставлених на продаж на вторинному ринку України, зросла на 9,6%: з $901 за метр квадратний до $988. Про це йдеться в результатах дослідження, проведеного Асоціацією фахівців з нерухомості спільно з порталом «Увекон». За жовтень-листопад, порівняно з вереснем, середня вартість квартир на вторинному ринку в обласних центрах збільшилася на 8,7% — з $1123/м2 до $1223/м2. У жовтні-листопаді найбільше зростання цін зафіксовано в Києві: вартість квартир на вторинному ринку зросла в середньому на 13,2%. На кінець листопада вартість м2 житла на вторинному ринку Києва перевищила позначку $2100. Водночас збільшення цін в інших містах-мільйонниках не було таким стрімким. У Дніпрі ціни на вторинне житло за жовтень-листопад зросли на 4,1%, у Львові — на 5,3%, в Одесі — 2,1%, Харкові — 4,7%. Темпи зростання цін на вторинному ринку житла в інших обласних центрах не перевищили 5%, а в деяких містах були практично нульовими (Кропивницький — 0,1%, Чернівці — 0,2%). Оскільки, високі темпи зростання цін зафіксовані лише у Києві, то це може свідчити про локальний і тимчасовий характер цінової кон’юнктури на вторинному ринку квартир. Збільшення вартості житла на вторинному ринку, на думку фахівця, пояснюється «підтягуванням» цін до вартості квартир на первинному ринку. Проте, як наголосив Юрій Піта, однією з причин зростання квадратного метру на первинному ринку є збільшення собівартості будівництва. Він також не виключив, що завищена вартість квартир стала наслідком не досить коректної роботи модуля оцінки об'єктів нерухомості Фонду державного майна України, інформація до якого надходить від оцінювачів, публічних джерел та нотаріусів. На його погляд, у найближчі 3−4 місяці переважна більшість продавців будуть змушені зменшити вартість виставлених на продаж осель.