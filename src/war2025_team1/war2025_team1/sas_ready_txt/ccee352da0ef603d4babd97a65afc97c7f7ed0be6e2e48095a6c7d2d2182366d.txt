В Україні заборонять проектувати зупинки транспорту без захисних огороджень


 Мінрегіон оновлює державні будівельні норми, зокрема, пропонує заборонити проектування зупинок громадського транспорту без спеціальних захисних огороджень перильного типу. Про це повідомив заступник міністра регіонального розвитку, будівництва та ЖКГ України Лев Парцхаладзе  Відповідні зміни містяться у новому проекті ДБН В.2.3-5:20ХХ «Вулиці і дороги населених пунктів». «У діючому ДБН щодо вулиць і доріг ніяк не передбачена безпека пасажирів на зупинках громадського транспорту, немає окремих огороджень чи захисних елементів. На жаль, через це часто трапляються наїзди або навіть аварії на зупинках. Тому у новому ДБН ми передбачили проектування спеціальних перильних огороджень на під’їздах до зупинок. Це те, що має бути обов’язково», — сказав він. За словами Парцхаладзе, це сприятиме підвищенню безпеки пасажирів під час очікування громадського транспорту на зупинках та мінімізації можливих наїздів чи аварій. Згідно з новим ДБН, такі огородження мають проектуватися відповідно до ДСТУ Б В.2.3-11 «Огородження дорожнє перильного типу. Загальні технічні умови». Також заступник міністра підкреслив доцільність використання позитивного іноземного досвіду у посиленні безпеки пасажирів. Новий проект ДБН щодо вулиць і доріг розроблений на заміну аналогічного ДБН 2001 року і буде затверджений найближчим часом.