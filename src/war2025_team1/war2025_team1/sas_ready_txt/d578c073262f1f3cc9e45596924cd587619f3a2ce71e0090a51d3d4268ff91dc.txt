У Києві реконструюють об'єкти застарілого житлового фонду: що це означає

 Відповідний проєкт рішення підтримали 6 липня, на засіданні постійної комісії Київської міської ради з питань архітектури, містобудування та земельних відносин. Читайте також   Квартира з панорамними вікнами: чи купуватимуть таке житло після завершення війни Як повідомляє пресслужба Київської міської ради, ініціаторами стали члени постійної комісії з питань житлово-комунального господарства та паливно-енергетичного комплексу та депутати Олександр Бродський, Юлія Ярмоленко та Ярослав Федоренко. За словами депутатки Київської міської ради Юлії Ярмоленко, слід комплексно розв'язати питання оновлення об'єктів застарілого житлового фонду, які фактично вичерпали свій експлуатаційний ресурс. Вони потребують реконструкції у зв'язку зі зношеністю інженерних мереж, непристосованістю для маломобільних груп населення, низькою енергоефективністю, невідповідністю нормам ізоляції та неефективним використанням територій,  – зазначила депутатка. Вона додала, що зараз важливо розробити послідовну систему заходів щодо забезпечення проведення комплексної реконструкції цих об’єктів.  З точки зору надійності та економії коштів набагато ефективніше буде провести комплексну реконструкцію об'єктів, ніж систематично виконувати точковий ремонт,  – пояснила Ярмоленко. Як зазначив депутат Київської міської ради Ярослав Федоренко, наразі ПП "Інститут Урбаністики" розробило Програму комплексної реконструкції кварталів (мікрорайонів) застарілого житлового фонду в місті Києві. "Підтримка та реалізація програми забезпечить створення комфортних та безпечних умов для проживання мешканців. Це сприятиме подальшому розвитку соціальної інфраструктури та забезпечить підвищення ефективного використання міських територій", – додав Ярослав Федоренко. Крім цього, реалізація програми допоможе залучити додаткові інвестиції та збільшити розмір податкових надходжень до місцевого бюджету з метою подальшого сталого розвитку міста Києва.