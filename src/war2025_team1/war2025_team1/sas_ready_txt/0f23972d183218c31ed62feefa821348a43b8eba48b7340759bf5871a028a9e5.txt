В Україні ввели «блакитні лінії» для обмеження висотності забудови


 1 вересня вступили в дію нові державні будівельні норми, які, зокрема, ввели норму щодо обмеження висотності забудови територій у населених пунктах України. Про це на своїй   у Facebook написав заступник міністра ЖКГ Лев Парцхаладзе. За його словами, «блакитні лінії» регулюють силует і висотність забудови та сприяють збереженню гармонійного вигляду міст. «Це означає, що при розробці генеральних планів населених пунктів має з’явитися окремий розділ щодо „блакитних ліній“. Вони необхідні для регулювання силуету та висотності забудови міст, збереження гармонійного вигляду населених пунктів. Раніше таких обмежень не було, через що міста хаотично забудовуються. Це треба змінювати», — сказав він. Парцхаладзе наголосив, що місцеві органи влади повинні звернути обов’язкову увагу на ці нововведення. «Висотність забудови відповідно до нових норм має визначати влада на місцях. І це має бути прописано у генплані. Також важливим залишається питання зонінгу, який може якісно врегулювати проблеми міст у питанні гармонійного розвитку», — підкреслив він.