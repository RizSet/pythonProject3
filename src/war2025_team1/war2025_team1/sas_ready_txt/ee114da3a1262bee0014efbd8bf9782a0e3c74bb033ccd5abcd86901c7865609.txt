Велика приватизація може відновитися до кінця року — Трубаров


 Велика приватизація може відновитися вже до кінця 2019 року, а завершитися — протягом найближчих п'яти років. Про це   в. о. голови Фонду державного майна України (ФДМУ) Віталій Трубаров у Facebook. «Повномасштабна велика приватизація повинна початися ще в 2019 році. Президент Володимир Зеленський дав чіткий сигнал на прискорення процесів приватизації. Фонд державного майна України розробив програму дій на 5 років, протягом яких процес приватизації буде завершено в цілому. Оренда державного майна отримає новий закон і ринкові механізми регулювання, а оціночна діяльність, регулятором якої є Фонд, отримає якісні зміни», — написав Трубаров. За його словами, для запуску великої приватизації Кабінету міністрів потрібно до 30 вересня затвердити інвестиційних радників на вже відібрані підприємства (Одеський припортовий завод, Вугільну компанію «Краснолиманська», «Індар», завод «Електроважмаш», Об'єднану гірничо-хімічну компанію), передати в управління ФДМУ близько 20 великих підприємств і після проведення повної ревізії державного майна передати у Фонд все, що підлягає приватизації. Міністерства і відомства також повинні передати у Фонд понад 30 підприємств, які вже затверджені для продажу.   «Якщо у вересні Кабмін затвердить інвестиційних радників як перший крок до запуску великої приватизації, то на перші продажі можна вийти ще в кінці цього року», — додав Трубаров.