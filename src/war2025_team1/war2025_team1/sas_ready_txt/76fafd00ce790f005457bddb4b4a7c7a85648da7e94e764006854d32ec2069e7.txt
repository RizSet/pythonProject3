Депутати пропонують формувати податок на нерухомість за її оціночною вартістю


 Комітет ВР з питань фінансів, податкової та митної політики пропонує формувати податок на нерухоме майно за його оціночною вартістю замість площі об'єкта нерухомості. Відповідний законопроєкт подали в Раду. Про це   у фейсбуці голова парламентського комітету Данило Гетманцев, закликавши направляти до комітету пропозиції до законопроєкту. Законопроєкт пропонує визначити базою оподаткування оціночну вартість нерухомості або його частини, визначеної суб'єктом оціночної діяльності відповідно до законодавства. За словами Гетманцева, масова оцінка нерухомості в межах населеного пункту, результати якої використовуються для цілей оподаткування, проводиться раз на п'ять років, за межами населених пунктів — раз на 10 років.   Для нововведеного об'єкта нерухомості базою оподаткування є оціночна вартість на дату набуття права власності на об'єкт. Ставку податку для житлової та нежитлової нерухомості встановлюють органи місцевого самоврядування залежно від розташування і типу нерухомості. Вона становить, відповідно, не більше 0,2% і 0,3% від оціночної вартості об'єкта за 1 кв. м.   При цьому, якщо у власності фізособи більше п'яти об'єктів житлової нерухомості, то для шостого і кожного наступного об'єкта по зростанню оціночної вартості ставка податку застосовується з коефіцієнтом 3. Не обкладати податком пропонують тільки житлову нерухомість пенсіонерів, осіб з інвалідністю, ветеранів війни та праці, неповнолітніх і недієздатних осіб, за умови, що вони володіють лише одним об'єктом нерухомості і його оціночна вартість не перевищує 300 (для міст понад 1 млн жителів) і 100 (менше 1 млн) мінімальних зарплат для квартир, і відповідно 600 і 250 «мінімалок» для будинків.   Крім того, документ пропонує віднести деякі інженерні споруди і підземні та надземні паркінги до об'єктів нежитлової нерухомості.