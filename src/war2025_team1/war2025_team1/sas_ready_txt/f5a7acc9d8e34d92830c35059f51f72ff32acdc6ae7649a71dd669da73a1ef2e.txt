Мінрегіон хоче змінити програму забезпечення доступним житлом


 Реалізація держпрограм «Доступне житло» та «Молодіжне кредитування», що знаходяться у компетенції установи «Державний фонд сприяння молодіжному житловому будівництву», сьогодні не відповідають вимогам часу та не задовольняють потреби тих, хто дійсно потребує вирішення житлового питання. Про це   віце-прем’єр-міністр – міністр регіонального розвитку, будівництва та ЖКГ України Геннадій Зубко. За його словами, всі ініціативи щодо зміни цих програм, які були закладені у Стратегії розвитку Держмолодьжитла, так і не були виконані установою. Лише під тиском міністерства вдалося змінити систему кредитування за згаданими програмами для АТОшників та переселенців, і замість формули 30%/70%, добитися державної підтримки зі сплати до 50% вартості житла. «Ми прибрали вимогу для переселенців щодо обов'язкового зняття з квартирного обліку при отриманні пільгового кредитування. Тепер для участі у програмі достатньо лише підтвердити статус внутрішньо переміщеної особи. Проте чи стало житло доступнішим для людей, коли забудовника фактично нав'язують заявнику, як це зараз прописано у процедурі? Коли громадяни позбавлені вибору тієї квартири, яка їм підходить більше у якості першого житла. Ні! Саме тому Мінрегіон запропонував істотні зміни до існуючої програми», — наголосив Зубко. Серед запропонованих змін — зробити житло за програмою «Доступне житло» та «Молодіжне кредитування» дійсно доступним, дати свободу громадянам у виборі свого майбутнього житла, дати можливість купувати малогабаритне й недороге житло, спростити та полегшити доступ до державного кредитування, забезпечити прозорість та усунути корупцію, розширити коло учасників і кредитні можливості за рахунок залучення державних банків, забезпечити ефективне використання державних коштів замість витрачання їх на утримання і обслуговування Держмолодьжитла. «Щоб забезпечити прозорість ми пропонуємо залучити до реалізації цих програм державні банки. Мінрегіон має успішний досвід роботи з банками за програмою «Теплі кредити», то чому б його не перенести і на цю сферу. Державні банки могли б бути фронт-офісами державного кредитування, забезпечивши прозорість, збільшення учасників програм у регіонах, розширивши кредитні можливості за рахунок додаткових іпотечних програм та кредитування малогабаритного житла», — заявив Зубко. Він наголошує на необхідності ліквідації монополії Держмолодьжитла зі спілкування із заявниками та учасниками програм. Потрібно також прибрати з переліку заявників забезпечених людей, котрі прагнуть за державної підтримки придбати великі і дорогі квартири. «Норматив загальної площі житла, що може бути кредитоване державою — до 21 метра квадратного на одного члена сім'ї, і додатково 10,5 метра квадратного на сім'ю. Раніше у рамках програми дозволялось купувати квартири площею понад 100 квадратних метрів. Вочевидь, що така нерухомість навряд чи підпадає під категорію «доступне житло»! Ціна квадратного метра не має перевищувати граничні ціни, що дорівнюють опосередкованій вартості, за якою сьогодні купується житло для прикордонників та військових ЗСУ», — підкреслив урядовець. Віце-прем’єр-міністр пояснив, що придбати доступне житло можна як на об'єктах, що ще будуються, так і у вже зданих будинках. При цьому відсоткова ставка за користування кредитом не може перевищувати облікову ставку НБУ плюс 3% річних. Іншими новелами, за його словами, які пропонує Мінрегіон, є можливість учасникам програми самим обирати забудовника, зниження необхідного рівня середньомісячного доходу такої сім'ї з 5-ти до 3-х розмірів середньомісячної заробітної плати у підрахунку на одну особу відповідно до регіону. Це значно полегшить доступ молодих сімей до програми та розширить коло учасників.