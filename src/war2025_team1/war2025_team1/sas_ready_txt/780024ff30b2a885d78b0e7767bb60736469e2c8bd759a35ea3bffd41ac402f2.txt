Ціни на нерухомість в Києві підтягуються до рівня 2008 року — $3 тисячі за квадратний метр


 До другого півріччя 2022 року ціна на житло в Києві значно зросте і підтягнеться до рівня докризового 2008 року. Таку точку зору висловив СЕО девелоперської компанії ENSO Раміль Мехтієв. «Усереднена ціна квадратного метра на ринку житлової нерухомості столиці до середини наступного року може побити рекорди середини 2000-х, коли середня ціна за квадратний метр доходила до $3000», — пояснює експерт.         
 Причин подорожчання житла глава ENSO назвав кілька. До загальної тенденції планомірного зростання вартості нерухомості, яку ми спостерігаємо з 2014 року, додаються дефіцит робочої сили і тотальне подорожчання будматеріалів. Наприклад Китай, який забезпечує 64% світового попиту на залізну руду і 46% на сталь, потроху знижує виробництво сировини, одночасно збільшуючи обсяг її споживання. Все це загрожує ще більшим подорожчанням металопрокату, який відіграє значну роль у собівартості українського будівництва. Уже зараз забудовники отримують будматеріали за новими цінами, а ринок нерухомості ще на це не відреагував повною мірою. Тому зростання до кінця цього року буде поступовим, але безперервним. Як ситуація складеться далі — лише припущення, проте експерти схиляються до того, що бажаючих прикупити нерухомість у столиці чекає подальше подорожчання.