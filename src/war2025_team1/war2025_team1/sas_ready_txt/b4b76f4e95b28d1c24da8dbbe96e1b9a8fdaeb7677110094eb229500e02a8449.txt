НАЗК назвало топ-10 помилок у заповненні декларації


 Національне агентство з питань запобігання корупції проаналізувало подані декларації і назвало найпоширеніші помилки, яких припускаються суб’єкти декларування. Про це йдеться в   на сайті НАЗК. 1) Під час заповнення розділу 2.1 «Інформація про суб’єкта декларування» неправильно визначають, чи належить їхня посада до посад, пов’язаних з високим рівнем корупційних ризиків, згідно з переліком, затвердженим НАЗК; 2) не зазначають у розділі 3 «Об’єкти нерухомості» відомості про об’єкти нерухомості, які вони або члени їхніх сімей на будь-якому праві використовували для проживання або які є їх зареєстрованим місцем проживання; 3) не зазначають у розділах 3 «Об’єкти нерухомості» та 6 «Цінне рухоме майно – транспортні засоби» інформацію щодо нерухомості і транспортних засобів: їх вартості, прав на об’єкт та дати його набуття, кадастрового номера, ідентифікаційного, реєстраційного номерів;   4) не зазначають у розділі 6 «Цінне рухоме майно – транспортні засоби» транспорт, який«відчужено» за довіреністю. Декларанти хибно вважають, що видана довіреність на розпорядження майном від їхнього імені є відчуженням майна та свідчить про перехід права на це майно; 5) не зазначають в розділі 9 «Юридичні особи, кінцевим бенефіціарним власником (контролером) яких є суб’єкт декларування або член його сім’ї» інформацію про відповідних юридичних осіб. Декларанти помилково вважають, що зазначення таких юридичних осіб в розділі 8 «Корпоративні права» є достатнім; 6) зазначають в розділі 11 «Доходи, у тому числі подарунки» самого себе джерелом отриманого доходу; 7) не зазначають в розділі 11 «Доходи, у тому числі подарунки» інформацію про отримані кредити. Суб’єкти декларування хибно вважають, що зазначення кредиту в розділі 13 «Фінансові зобов’язання» є достатнім; 8) не зазначають загальний розмір фінансового зобов’язання у розділі 13 декларації;   9) не зазначають у розділі 14 «Видатки та правочини суб’єкта декларування» правочини, вчинені суб’єктом декларування у звітному періоді, або зазначають правочини, які вчинені членами сім’ї, тобто «зайву» інформацію; 10) зазначають об’єкт, відчужений у звітному періоді, як наявний на кінець такого періоду. НАЗК звертає увагу декларантів на вказані типові помилки та нагадує, що на сайті агентства розміщені оновлені роз’яснення та посилання на онлайн курс із заповнення декларацій «Декларуй ДоброЧесно».