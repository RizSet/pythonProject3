Наскільки подорожчали нові квартири 2021 року

 
 
 
За даними опитаних   столичних забудовників, ціни на їхніх об'єктах за пів року зросли на 5–25%. 
За словами президента ХК «Київміськбуд» Ігоря Кушніра, цього року квадратний метр подорожчав у середньому на 18%. Якщо порівнювати січень із червнем, то середня ціна квадратного метра в Києві зросла на 2800 грн – з 28 000 до 30 800. Мінімальна ціна «квадрата» за той же період збільшилася з 19 500 до 21 500 грн. 
У житлових комплексах компанії «Інтергал-Буд» в сегменті «комфорт+» за останні шість місяців ціна зросла на 14–16%, у бізнес-класі – на 7%, в сегменті «еліт» – на 25%, повідомила Анна Анісімова, керівник відділу інвестицій та аналітики «Інтергал-Буду». 
За словами директора ТОВ «Столиця груп» Едуарда Соколовського, зростання цін у Stolitsa Group за перше півріччя 2021 року становило в середньому 6–10% – з поправкою на те, що ціновий діапазон навіть у межах одного будинку можна порівняти із цими цифрами. «Якщо говорити про об'єкти Stolitsa Group, які зараз є в продажу – а це житлові комплекси економ-сегмента «Варшавський 2» і «Варшавський плюс» на столичному Виноградарі, то середня ціна знаходиться на рівні $1000–1100 за квадратний метр», – повідомив Соколовський. 
«Зростання цін за ІІ квартал становить 9,3% – це майже стільки ж, скільки додала столична нерухомість за весь 2018 рік (10%)», – зазначає Галина Мартиненко, менеджер із корпоративних комунікацій City One Development. 
CEO&Founder у Residential Development Solutions Ярослава Чапко зазначила: попри те, що ринок житлової нерухомості показує зростання в усіх сегментах, його динаміка в житлових проєктах відрізняється не лише від сегмента до сегмента, а й у межах кожного сегмента. Наприклад, є проєкти, які практично не показали приріст цін або показали мінімальний, а є ЖК, де подорожчання за останні пів року перевищило 20–30%. 
Експерти наголошують, що зростання цін обумовлене насамперед інфляційними процесами – зростанням вартості будівельних матеріалів, комплектуючих, а також будівельно-монтажних робіт. 
За словами Анни Анісімової, з початку року середнє зростання цін на будматеріали становить 12–15%  залежно від категорії. «Середня динаміка збільшення цін на будівельно-монтажні роботи з початку року знаходиться на рівні 10,5–12%», – додає вона. 
Серед чинників, які безпосередньо впливають на собівартість будівництва, Соколовський виділив також подорожчання енергоносіїв, на які припадає до 70% у собівартості виробництва цементу. 
Ще одна причина – зростання інвестиційного попиту за рахунок падіння ставок за річними депозитами з 10,5–11,5% у гривні в липні 2020 року до 7–7,5% у гривні наразі. «Сьогодні кількість інвестиційних угод у загальній структурі попиту коливається в межах 40% проти 27–30% минулоріч», – повідомила Анісімова. 
Деякі з експертів прямо називають однією з причин підвищення цін на житло з . «Для ринку первинної житлової нерухомості червень став місяцем пертурбацій. До основних причин яких належать новий законопроєкт про внесення змін до Податкового кодексу України. Первинний ринок відреагував однозначно – медіанна ціна первинки зросла на 9%», – повідомив директор City Development Solutions Роман Герасимчук. 
Якщо ухвалять  , це призведе до ще більшого  , впевнений Ігор Кушнір. «Нагадаю, що законопроєкт передбачає підвищення податків на продаж і покупку нерухомості. Наприклад, вводить ПДФО у 18% для сум із продажу третього та наступних об'єктів нерухомості. Крім того, збільшується й кількість операцій на ринку нерухомості, які обкладаються ПДВ. Експерти прогнозують, що внаслідок таких нововведень, ціна на квартири може зрости на 20–30%, і я з ними згоден», – говорить він. 
За прогнозами Анісімової, до кінця року ціни на нерухомість на первинному ринку можуть збільшитися в середньому ще на 17%. При цьому ліквідні проєкти зростатимуть у ціні помітно швидше за інші – завдяки концентрації уваги платоспроможного попиту та більш високій будівельній динаміці. 
Залежно від локації, формату, концепції комплексу за підсумками 2021 року новобудови в сегменті «комфорт+» подорожчають на 22–25%, у бізнес-класі ціни зростуть на 24%, а в сегменті «еліт» – у середньому на 41%. 
«А ось прийняття законопроєкту №5600 у другому читанні в наявній редакції восени цього року підніме цінник ще фактично на 20% зверху від закономірного подорожчання. Сподіваємося, що автори законопроєкту почують ринок і внесуть до документа правки, які не допустять цього», – каже Анісімова. 
Прогноз Соколовського орієнтований не на локальні зміни, а на міжнародний вектор. «Наразі на ринку житлової нерухомості України зазначається об'єктивний тренд зростання цін. За нашими сприятливими ризик-прогнозами, ця тенденція збережеться протягом ще декількох років, поки вартість житла не вийде на рівень, характерний для інших східноєвропейських країн (Болгарія, Польща, країни Балтії)», – вважає він. 
У 2021 році став очевидним новий тренд ринку – зростання кількості проєктів престижного сегмента. Як бізнес-, так і преміум-класів. 
«Саме в цих сегментах найбільший приріст пропозиції квартир», – повідомила Ярослава Чапко. Причин зміни структури ринку кілька. Серед них: освоєння девелоперами локацій у центральних і близьких до них районах, де сама економіка проєкту передбачає престижний сегмент. Крім цього, важливим фактором є різні пропоновані девелоперами концептуальні «фішки», за які покупцеві пропонують заплатити extra. 
«На сьогодні ринок як раз увійшов у таку фазу, коли покупець, який купив 10–15 років тому житло в будинках, що тоді позиціонувалися як бізнес-клас і сьогодні вже застаріли (бо свого часу девелопери заощадили на якості та зручності), активно шукає більш якісну пропозицію на ринку. Тому попит на гарні об'єкти в центральних районах зберігається на високому рівні», – зазначила Чапко. 
«Якщо не буде значних законодавчих та економічних потрясінь, можна очікувати подальшого зростання цін не менш ніж на 5–10% до кінця року. «Пузир» на ринку поки складно прогнозувати, хіба що всі «інвестіційні» квартири будуть запропоновані ринку одночасно. Але це навряд чи станеться найближчим часом», – вважає Чапко.