Ціни на нові квартири в Україні у жовтні зростають до 20% — ЛУН


 Ціни на квартири в новобудовах в Україні зростають у жовтні майже в усіх областях, найбільше — у Закарпатській, Львівській та Чернівецькій областях, проте незначно знижуються у Києві та області. Про це свідчить статистика порталу нерухомості ЛУН. ► «Обстріли України не додають впевненості інвесторам, що негативно впливає на кількість угод, проте ціни порівняно з лютим у жовтні вищі майже у всіх областях», — йдеться у пресрелізі. Найбільше зростання, як і раніше, зберігається в західних областях України. Так, в Ужгороді середня ціна квадратного метра в жовтні становила $990, що на 22% вище за лютневий показник. До $1150/кв. м зросла ціна у жовтні у Львові (+20%), до $860/кв. м — у Чернівцях (+18%). Водночас на 22% зросла медіанна ціна у Кропивницькому, і у жовтні становила $620/кв. м. Крім того, у жовтні до лютого зросли ціни у Дніпрі - до $1130/кв. м (+12%), Рівному — до $740/кв. м (+12%), Вінниці - до $910/кв. м (+11%), Івано-Франківську — до $580/кв. м (+9%). В Одесі зростання становило лише 4% — до $970/кв. м. У низці областей та Києві зафіксоване незначне падіння медіанної ціни на нові квартири. Так, у столиці у жовтні ціна знизилася на 2% — до $1190/кв. м, на Київщині - на 8%, до $690/кв. м. Зниження ціни у Черкасах склало у жовтні 15%, до $520/кв. м, у Полтаві - 5% до $740/кв. м. Знизилися ціни і у Луцьку — на 12%, до $600/кв. м, у Житомирі - на 2% до $630/кв. м, та у Хмельницькому — на 2%, до $530/кв. м. При цьому в Чернігівській, Сумській, Харківській, Миколаївській, а також Херсонській та Запорізькій областях, як і раніше, недостатній для статистики рівень працюючих будмайданчиків та відділів продажу.