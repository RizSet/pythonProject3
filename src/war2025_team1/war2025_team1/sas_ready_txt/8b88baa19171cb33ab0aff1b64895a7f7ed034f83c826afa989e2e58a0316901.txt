В Україні попит на оренду житла зріс на 25%


 Попит на оренду житла в Україні поточного року зріс на 20−25% проти 2020-го, хоча він дотепер не досягає пікових показників 2019 року. Про це заявив президент Асоціації фахівців з нерухомості України (АФНУ) Юрій Піта,   Інтерфакс-Україна. «Протягом 2021 року відбувається повільне підтягування вартості найму до показників кінця 2019 року. Але це відбувається без будь-яких відчутних цінових стрибків», — зазначив він. За даними АФНУ, з початку року зафіксовано підвищення орендних ставок. В залежності від якісних характеристик квартири середні показники зростання цін варіюються від 10% до 15%. «Найзначніше зростання ставок відзначене для „соціальних“ малогабаритних квартир у будинках старої забудови, розташованих поблизу станцій метро або транспортних вузлів», — розповідає Піта. За його даними, максимальне збільшення цін зафіксовано в найбільших містах України — Харкові, Одесі, Львові, Дніпрі та Києві (майже 15%). В інших обласних центрах зростання цін менш відчутне — від 5% до 10%. Експерт також зазначив, що формування цін відповідно до попиту відбулося у квітні-травні й до середини серпня вони будуть залишатися незмінними. До кінця року, на думку Піта, при збереженні нинішньої соціально-економічної ситуації в цьому сегменті нерухомості навряд чи можливі якісь несподівані події, здатні вплинути на ціноутворення. За прогнозами АФНУ, до кінця 2021 року вартість оренди може зрости в середньому ще на 10−15% і повернеться до показників 2019 року. «Зростання орендної плати може максимально досягти ще додаткових 15%. Отже, за підсумками року вартість оренди квартир зросте на 25−30% і буде відповідати „доковідним“ цінам», — зазначив він.