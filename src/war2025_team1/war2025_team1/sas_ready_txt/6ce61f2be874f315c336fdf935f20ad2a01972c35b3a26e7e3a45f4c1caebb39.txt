У Києві налічується 152 ризикових об’єкта житлового будівництва (дослідження)


 У Києві налічується 152 ризикових об’єкта будівництва, що становить 73% від загальної кількості будинків, що зводяться. Про це свідчать результати дослідження, проведеного компанією Monitor.Estate спільно з «Українським клубом нерухомості». Фахівці компаній проаналізували 208 об’єктів житлового будівництва в Києві із запланованим терміном введення в експлуатацію у 2019-2022 роках. «У Києві 107 об’єктів житлового будівництва, а це понад 51% від загальної кількості 
новобудів, зводяться на землях з неналежним цільовим призначенням. Окрім цього без отриманих дозволів на виконання будівельних робіт зводиться 101 об’єкт, що становить 48% від загальної кількості», — розказав засновник компанії Monitor.Estate Володимир Копоть. За словами експерта, без необхідних ліцензій на виконання будівельних робіт зводиться 12 об’єктів (5% від загальної кількості новобудів), ще 125 будівництв відбувається за наявності податкового боргу у забудовників. Як повідомив фахівець, найбільша кількість ризикових новобудов зосереджена в 
Голосіївському (29 об’єктів, 78,4% від загальної кількості новобудов у цьому районі), 
Шевченківському (22 об’єкта, або 66,7% від кількості об’єктів у районі) та Солом’янському районах (20 об’єктів, 71,4%). На думку співзасновниці «Українського клубу нерухомості» Ольги Соловей результати дослідження свідчать, що будівельна галузь потребує суттєвих реформ, які б унеможливили, з одного боку, свавілля чиновників, а з іншого – не контрольованість дій забудовників. Так, за її словами, одним із важливих напрямків вирішення проблем будівельної галузі може стати дієва реформа Державної архітектурно-будівельної інспекції. «Система архітектурно-будівельного контролю та нагляду штучно гальмує розвиток 
будівельної галузі. Така ситуація негативно відбивається на залученні інвестицій до ринку нерухомості України, стримує зростання валового внутрішнього продукту, створює корупційне тло у роботі будівельної галузі», — сказала експертка.