Спірний сегмент первинного ринку: що буде із новобудовами, які зведені лише наполовину

 Чого очікувати інвесторам у новобудови, які на момент початку війни були побудовані лише наполовину, розповіла оглядачка ринку нерухомості Вікторія Берещак.  Читайте також   Як оформити купівлю нерухомості в період воєнного стану: поради експерта Наразі напіввиконанні проєкти, реалізацію яких призупинив воєнний стан, залишаються одним із найобговорюваніших сегментів усього первинного ринку. Так, об’єкти високого ступеня готовності – 75% та більше – забудовники завершуватимуть коштом накопичених резервів. Проєкти, які перебувають на етапі котловану, в більшості випадків тимчасово заморозять. І тут виникає головна дилема – що робити забудовникам, які збудували будинок на 50 – 60%.  З одного боку вони вже провели значну частину капітальних будівельних робіт, деякі квартири – продані, отже у новобудови є реальні інвестори, а у забудовника – їхні кошти. З іншого – проєкт ще потребує великих фінансових вкладень та значного обсягу роботи. З огляду на здорожчання усіх матеріалів, ускладненої логістики та проблем з доступом до кредитних коштів – девелопери опиняються перед складною дилемою –  списати все на форс-мажор  або  зберегти репутацію та довіру інвесторів  та закінчувати будівництво, виходячи з наявних можливостей. Як розповідає Вікторія Берещак, зараз ринок первинної нерухомості, попри доволі складну ситуацію на фронті, випрацьовує нову адаптивну модель роботи. По-перше, девелопери відклали у стіл усі заплановані нові проєкти й зосередились на вже розпочатих. Насамперед крани працюють на об’єктах зі ступенем готовності від 50%. Це пов’язано з бажанням виконати зобов’язання перед інвесторами й не потрапити в репутаційну пастку через відсутність будівельної динаміки на майданчиках, де це можливо,  – додає вона. Загалом на подальшу долю об'єкта з середнім ступенем готовності впливатиме цілий ряд чинників. Основні з них –  локація будівельного майданчика,  а також масштаб й модель роботи забудовника.  Окрім того, на думку Берещак, успіху у взаємодії з покупцями досягнуть ті забудовники, які продемонструють готовність розробити гнучкі програми виплат квартир на термін від 5 – 7 років і більше. Зрозуміло, що для цього потрібна стійка фінансова модель компанії та відсутність залежності суто від грошей інвесторів. Відсоток власних коштів у проєкт повинен бути не менше 60 – 70%. Зараз девелопери зосередились на  напрацюванні нових логістичних ланцюжків закупівлі будівельних матеріалів.  Купують їх із запасом, щоб у разі форс-мажорних обставин, на кшталт прильоту ракети в виробничі потужності, не виникло проблем з комплектуючими.  Окрема робота ведеться із  поповненням кадрового резерву . Велика частина будівельників сьогодні захищають країну в лавах ЗСУ. Відчувається брак певних професій, зокрема монолітників, кранівників, електриків. Також активно триває  пошук нової моделі взаємодії з інвесторами . Більшість девелоперів, враховуючи воєнний стан в країні та просідання рівня доходів населення, запропонували відтермінування платежів з розстрочки. Щоправда, з початком відновлення робіт на майданчиках, компанії попросили інвесторів по можливості вносити платежі.