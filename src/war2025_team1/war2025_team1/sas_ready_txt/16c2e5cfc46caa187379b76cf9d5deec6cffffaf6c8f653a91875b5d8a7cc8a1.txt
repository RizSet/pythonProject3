Нацбанк пропонує уряду частково компенсовувати відсотки за іпотеками


 Національний банк пропонує уряду ввести часткову компенсацію відсотковою ставки за іпотекою. Про це   Інтерфакс-Україна в пресслужбі регулятора. «Для більшої частини позичальників, зокрема для молодих сімей без довгої позитивної кредитної історії, кредити за ставкою в 10% усе ще не завжди доступні, хоча вони вже є на ринку… Пропоновані НБУ заходи передбачають часткову компенсацію відсоткової ставки за іпотечними кредитами або часткове покриття державою кредитних ризиків банків», — зазначено в повідомленні. При цьому уточнюється, що іпотеку під 10% банки частіше пропонують давнім клієнтам із високим рівнем надійності, який визначається внутрішніми методиками фінустанов. «Потрібно розуміти, що через високі ризики банки неохоче йдуть у цей сегмент», — пояснила пресслужба. У повідомленні зазначено, що механізм застосування програми для активізації іпотечного кредитування має передбачати достатньо заходів щодо мінімізації ризиків для фінансової стабільності, оскільки залишаються актуальними проблеми наявності «прогалин» на ринку нерухомості в частині захисту прав інвесторів і кредиторів. Водночас така програма могла б дати додатковий імпульс зниженню вартості іпотеки до більш доступного рівня, додали в прес-службі. «Ще в грудні вартість іпотеки становила 19-20%, а сьогодні банки вже пропонують програми менше 10%, окремі приватні банки під 12-13%. 
Я впевнений, що тренд буде зберігатися. Якщо Національний банк буде підтримувати, то ставки будуть знижуватися, і для населення, і для юридичних осіб», — зазначив голова НБУ Кирило Шевченко. Крім того, за словами Шевченка, непрозорі схеми фінансування серед забудовників є однією з ключових причин, чому банки не поспішають активніше працювати з іпотекою.