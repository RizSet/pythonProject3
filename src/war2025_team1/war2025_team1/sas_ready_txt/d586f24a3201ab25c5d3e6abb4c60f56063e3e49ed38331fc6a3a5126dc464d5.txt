Парцхаладзе розповів, коли засклення балконів буде дозволено в нових будівлях


 Міністерство регіонального розвитку, будівництва та житлово-комунального господарства України дозволило скління балконів та лоджій вище 3-го поверху при проектуванні нових та реконструкції існуючих житлових будинків. Відповідна норма міститься у змінах до ДБН В.2.2-15-2005 «Будинки і споруди. Житлові будинки. Основні положення», які вступають в силу з 1 жовтня 2018 року. Про це повідомив заступник міністра регіонального розвитку, будівництва та ЖКГ України Лев Парцхаладзе. «Сьогодні відповідно до діючих норм при проектуванні та будівництві багатоповерхівок не допускається скління балконів. Тому жителі потім роблять це самостійно. Таке самовільне скління псує зовнішній вигляд будівель і взагалі наших міст. Часто окрім цього, вони ще й розширюють площі балконів, перетворюючи їх на жахливі прибудови. І це вже питання безпеки людей, які проживають в таких будинках чи проходять повз них. Ми переглянули цю норму і у нових змінах в ДБН ввели можливість скління балконів при проектуванні. Вони вступлять в силу з 1 жовтня», — сказав він. Відповідно до нових змін, скління балконів або лоджій з шириною не менше 1,2 м дозволяється виконувати, якщо площа скління становить не менше 50% від площі зовнішніх стін балконів, а вікна влаштовуються з сумарною шириною не менше 1,2 м і відчиняються на бік балкона.  За словами Парцхаладзе, така норма запобігатиме самовільному склінню балконів, покращить зовнішню естетику будинків та дозволить розширити можливості пожежної безпеки жителів. Державні будівельні норми (ДБН) – обов’язкові до виконання нормативні документи, які використовуються під час проектування нових та реконструкції існуючих будівель, кварталів, мікрорайонів відповідно до їх призначення.