Чи зможуть українці повернути своє житло після деокупації Криму

 Незаконність угод не зупиняла росіян, які лише в перший рік окупації придбали понад 10 тисяч квартир та інших  об’єктів нерухомості в Криму . Ба більше – у 2020 році росіяни видали указ, за яким іноземці (українці та кримські татари, що не відмовились від українського паспорта) позбавлені права володіти землею в прикордонних регіонах, до яких віднесена майже вся територія тимчасово окупованого Криму.  Читайте також   Концепція забудови "місто в місті": що це та в чому її переваги Однак зараз ситуація стрімко змінюється. На тлі вибухів у Криму та новин про майбутню деокупацію півострова, все більше росіян  розпродають тамтешні домівки . Більш кмітливі власники, які встигли отримати два паспорти та оформити купівлю житла за законодавством двох країн, поки що вичікують подальших змін. Водночас українські юристи пояснюють, що купівля нерухомості в Криму за російськими законами після 2014 року  несе ризик для росіян і громадян інших держав.  За протиправне захоплення власності іншої особи може настати кримінальна відповідальність. З 2014 року угоди з кримською нерухомістю, які проведені в Україні та внесені до українського Державного реєстру, не визнаються Росією. Водночас те, що внесено до російського реєстру – не визнається Україною. Тому такі ситуації на окупованих територіях  регулюються Міжнародним судом ООН . "Європейський суд з прав людини констатував, що Консультативний висновок Міжнародного Суду чітко показує, що в подібних ситуаціях зобов`язання ігнорувати, не брати до уваги дії існуючих де-факто органів та інститутів (окупаційної влади) далеке від абсолютного". Для людей, що проживають на цій території, життя триває. І це життя потрібно зробити більш стерпним і захищеним фактичною владою, включаючи їх суди. Дії фактичної влади в інтересах жителів цієї території не можуть просто ігноруватися третіми країнами або міжнародними організаціями, особливо судами,  – пояснює керуючий партнер юридичної компанії Winner Ігор Ясько. Але визнання актів окупаційної влади в обмеженому контексті захисту прав мешканців окупованих територій  ніяким чином не легітимізує таку владу . За певних обставин операції з нерухомістю на тимчасово окупованих територіях, можуть бути визнані дійсними за процедурою так званої  "конвалідації нікчемних правочинів" . Наприклад, при переході прав власності відповідно до заповіту. Квартири, будинки та земельні ділянки на території Криму залишаються у власності осіб, які користувалися ними до тимчасової окупації. Тобто особа, яка має українські документи на нерухомість, після повернення півострова  має повне право розпоряджатись своїм майном . До того ж вони можуть  подати судовий позов про усунення перешкод у користуванні майном , якщо хтось проживає у їхньому помешканні.  Водночас юридичним особам-резидентам Росії, які оформили документи на право власності під час окупації, не варто розраховувати на поблажливість української влади. Їхнє майно може бути  примусово вилучене. Окреме питання – купівля українськими громадянами нерухомості, збудованої впродовж окупації. Зараз питання правового статусу такого майна законодавчо не врегульовано. Однак юристи переконані, що законодавці подбають про ці випадки, а українці залишать за собою права на придбане майно.