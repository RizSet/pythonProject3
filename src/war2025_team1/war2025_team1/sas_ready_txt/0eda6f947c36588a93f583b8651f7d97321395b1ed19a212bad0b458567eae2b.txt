Держмолодь житло викупить перші 52 квартири для переселенців


 Державний фонд сприяння молодіжному житловому будівництву (Держмолодьжитло) придбає житлові об'єкти для подальшої передачі в оренду внутрішньо переміщеним особам (ВПО), з числа багатодітних родин, житло яких зруйноване внаслідок російської агресії. Про це пише  . На початку травня Держмолодьжитло оголосило про закупівлю у фізичних та юридичних осіб загалом 100 квартир із ремонтом та меблями: у Київській та Чернігівській областях — по 35, у Сумській — 20 та Житомирській — 10. Мінімальна загальна площа житла — 31,5 кв. м, максимальна — 94,5 кв. м. Пропозиції приймали до 20 травня. Як повідомили у пресслужбі відомства, регіональні робочі групи у складі представників обласних військових адміністрацій та територіальних управлінь Держмолодьжитла оглянули квартири, які можуть бути придбані для проживання ВПО. Міжвідомча комісія рекомендувала загалом 52 житлові об'єкти: 18 квартир у Київській області, 16 — у Чернігівській, 12 — у Сумській та 6 — у Житомирській області. Низку пропозицій комісія відхилила через невідповідність критеріям, перелік яких є на сайті Держмолодьжитла. Тому попереду додатковий відбір на придбання житла. На офіційному вебсайті Держмолодьжитла з'явиться інформація про житлові об'єкти, рекомендовані для придбання. Відбирати сім'ї, які виявили бажання отримати житло в оренду, буде Держмолодьжитло спільно з обласними військовими адміністраціями. Договори між Держмолодьжитлом та громадянами, які отримають тимчасове житло за цією програмою, буде підписано до кінця червня 2022 року.