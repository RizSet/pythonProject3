Інвестиції в новобуд можуть принести інвесторові 20-30% прибутку — експерт


 «Ввели будинок в експлуатацію — відразу 20−30% плюс», — констатує прибутковість вкладень у житлову нерухомість президент холдингової компанії «Київміськбуд» Ігор Кушнір в   на порталі «Мінфін».   За словами Кушніра, в Україні нерухомість, як і раніше, залишається єдиним доступним і зрозумілим інструментом інвестування. «Ринку цінних паперів немає, банків усі бояться. Що робити з накопиченнями? Зберігати вдома і піддаватися ризику крадіжки — сенсу жодного немає. Тому нерухомість — це єдине капіталовкладення в Україні більш-менш захищене, і то при правильному підході». Головне, підкреслює експерт, правильно і за певними критеріями вибрати надійного замовника будівництва або девелопера, щоб потім взагалі не залишитися без грошей. «На нерухомості можна гідно заробити, — зауважує Ігор Кушнір. — У середньому якщо на початковому етапі інвестори купують у нас нерухомість по 20 тис. грн за квадратний метр, то в кінці вони його легко продають по 35 тис. грн». Частка таких клієнтів у компанії Київміськбуд досить істотна — приблизно 30%, підкреслює президент компанії. «Як правило, це все ті інвестори, які купують нерухомість на початкових етапах будівництва і чекають, поки ціна підніметься, щоб перепродати. Ті ж, хто вкладає в нерухомість на пізніших етапах будівництва, купують зазвичай житло для себе», — пояснює Кушнір. Щодо форматів житла, то Київміськбуд, за словами експерта, сконцентрований на будівництві доступного житла. «Зараз це вже не економ-клас, а скоріше комфорт, оскільки ми постійно працюємо над питанням трансформації доступного житла у гарніше. Ми покращуємо якість плитки в фойє, робимо зони для охорони, змінюємо стелі, робимо якісніші вікна і багато іншого», — доповнює Кушнір тенденції ринку. Президент Київміськбуду категорично не згоден з тим, що доступне соціальне житло зараз користується меншою популярністю. «Людей з невеликими доходами набагато більше, ніж тих, хто може дозволити собі житло бізнес-класу. Людина, яка має $50 тис., ймовірніше купить за $30 тис. доступне житло, а решту грошей залишить собі на майбутнє. Моя думка, що близько 70% на ринку — це доступне соціальне житло, а все інше вже потім».