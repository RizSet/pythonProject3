Як відреагував ринок оренди в столиці на жовтневі обстріли — дослідження


 Два тижні жовтня кияни прокидались під масові звуки ворожих обстрілів. Тож в   дослідили, чи вплинули російські атаки цивільної інфраструктури на ринок оренди столичних квартир. На початку місяця вибір помешкань у столиці налічував понад 19 тисяч оголошень. Однак станом на 17 жовтня, коли Київ вдруге зазнав атаки, асортимент знизився на 14%. Найвідчутніше пропозиція зменшилася в Деснянському (23%), Дарницькому (21%) та Дніпровському (19%) районах. Водночас найменше ситуація змінилася на Печерську та в Шевченківському районі — оголошень поменшало на 10% та 12% відповідно. При цьому, за даними OLX Нерухомість, різкої зміни вартості оренди не відбулося. До прикладу, за однокімнатки в Голосіївському та Шевченківському районах орендодавці так само пропонували помешкання впродовж двох тижнів жовтня за вартістю 12 000−12 500 грн, у Солом’янському та Дарницькому — на рівні 10 000 грн, в Деснянському та Дніпровському — 6 000 та 9 000 грн відповідно. Якщо порівнювати два тижні, коли столиця зазнала російських обстрілів, із аналогічним періодом у мирному січні 2022, то слід зазначити, що зараз вартість оренди в більшості районів ще не досягла довоєнного рівня. Найпопулярніші квартири — однокімнатки — найбільше «впали» в ціні в Святошинському та Деснянському районах — на майже 14%. Якщо ж порівнювати з жовтнем минулого року, то різниця ще більш разюча. Так, ціна оренди у вищезазначених районах Києва за рік менша на 22% у Деснянському та на 19% у Святошинському. Загалом, у порівнянні з минулим роком, зараз вибір помешкань набагато більший. Відповідно до січня, асортимент квартир у Києві зріс майже на половину, а відповідно до жовтня 2021 року — взагалі вдвічі та станом на 17 жовтня склав 5 060 оголошень. За рік вибір серед однокімнатних квартир на Лівому березі розширився на 39%. Натомість на Правому кількість оголошень зросла лише на 32%. Для бажаючих винайняти двокімнатку співвідношення по обидва береги Дніпра було приблизно однаковим. За даними OLX Нерухомість, асортимент помешкань станом на 17 жовтня збільшився на 18% відповідно до аналогічного періоду минулого року. А от трикімнатних квартир — навпаки — поменшало на 5,5% на Лівому березі та на майже 8% на Правому. Ймовірно, попит на більшу житлову площу спричинений внутрішньою міграцією великих родин з прифронтових регіонів.