Новини про новий наступ гальмують ринок житла по усій Україні: що відбувається з цінами

 Попри заяви представників влади, що  повторної загрози наступу  немає, потенційні покупці житла все ж побоюються та не поспішають укладати угоди та втрачати кошти. Як це відбивається на ринку – далі.  Читайте також    Стіни, що гріють: на які новобудови звернути увагу, аби зекономити на опаленні Попит на купівлю нерухомості у Києві у 2 – 3 рази нижчий, ніж у листопаді 2022 року, розповідає директорка АН "Лівий берег" Оксана Суслова. За її словами угоди зараз поодинокі, а квартири купують лише ті, кому запропонували значні знижки. За рік житло в столиці на вторинному ринку  подешевшало в середньому на 30 – 40% в доларах.  Суслова додає, що ціна однокімнатної квартири площею 44 "квадратів" без ремонту по вулиці Ревуцького на Позняках, яка до війни коштувала 50 – 52 тисяч, нещодавно була продана за 39 тисяч доларів. Людей, які готові під час війни купувати житло в столиці, одиниці, підтверджує тенденцію директор АН "Брок-Ріелті" Дмитро Корчев. Якщо у людини є 30 тисяч доларів, то їй з цією сумою надійніше в бомбосховищі, а не на ринку нерухомості, бо у будь-який час, можливо, доведеться їхати з міста і будуть потрібні кошти,   – каже експерт. Він додає, що продавці знімають оголошення до стабілізації ситуації, тож затребувані однокімнатні квартири в житловому стані зараз знайти важко. Виняток – спальні райони на лівому березі, де вартість такого житла становить  у середньому 35 – 40 тисяч доларів . За 50 тисяч доларів можна розраховувати на житло неподалік від станцій метро або навіть в районі площі Перемоги. Експертка з нерухомості АН "Ліберті" Альона Дяченко каже, що  у Бучі та Ірпені  схожі тенденції. Вартість житла за рік також  знизилась на 30%.  Усе залежить від новин: як тільки вони погіршуються, то будь-яка активність припиняється на два тижні, а потім знову з’являються потенційні покупці,  – каже вона. Важливо   В Україні призупинили процес укладання угод з купівлі-продажу нерухомості: що трапилося В Ужгороді теж немає сплеску продажів.  Закарпаття зараз не цікавить покупців  із грошима через проблеми зі світлом.  Проте, ціни на житло у місті після війни не змінились. Однокімнатну квартиру на околицях міста в Ужгороді  можна придбати за 30 тисяч доларів , апартаменти біля центральної частини міста площею 42 – 46 метри квадратних пропонують  за 42 – 25 тисяч.  Біля ужгородської набережної однокімнатні продаються за 65 – 70 тисяч. У Львові , каже місцева рієлторка Олена Гарбузова, угоди майже не проводяться. Водночас власники не поспішають знижувати ціни. Так, однокімнатна  хрущівка коштує 30 тисяч доларів , а житло кращої якості – на 10 – 15 тисяч доларів дорожче. У новобудовах ціни на квартири стартують із 1,7 тисячі доларів за метр квадратний, а з ремонтом – від 2 тисячі за метр квадратний. Єдине місто, де на ринку нерухомості спостерігається пожвавлення –  Чернівці . Рієлторка АН "Галерея Нерухомості" Зоряна Вакарчук каже, що з листопада минулого року у місті спостерігається підвищений попит на житло – квартира, виставлена на продаж за ринковою ціною, продається за тиждень. Кожну п’яту квартиру купують переселенці. Вакарчук додає, що ціни на житло виросли на 10% порівняно з літом та вийшли на довоєнний рівень. Зараз вартість однокімнатних квартир у Чернівцях  стартує з 27 тисяч доларів , у новобудовах – від 1 – 1,1 тисячі доларів за квадратний метр. Двокімнатні квартири у хрущовках або панельках  вартують 37 – 40 тисяч доларів. 