Перерозподіл ринку: постраждалі від обстрілів ТРЦ частково відбудовуються, але ставки в них падають

 
 
 
 
 Один із найбільших ТРЦ Харкова Nikolsky (загальна площа – 106 000 кв. м) має досить довгу історію. Його будівництво Budhouse Group розпочало ще 2012 року. Спочатку планувалося, що ТРЦ введуть в експлуатацію у 2015-му, але дата відкриття переносилася декілька разів із різних причин. 
Зрештою ТРЦ відкрився у травні 2021-го. Але й року не пройшло, як був   із російської РСЗВ «Смерч». У ТРЦ обвалилися деякі конструкції, внутрішнє оздоблення, елементи фасаду. 
Уже у квітні власники вирішили відновлювати Nikolsky, а безпосередньо роботи розпочали в травні. «У Харкові наразі проживає близько 1 млн мешканців, тому важливо, щоб мінімальна інфраструктура продовжувала працювати», – каже операційний директор Budhouse Group Максим Гаврюшин. Спочатку в ТРЦ відкрили мінус перший поверх, а потім  – частково перший і другий поверхи, і повністю третій поверх. Четвертий поверх планують відкрити 18 листопада. Також залишаються деякі зовнішні роботи, які триватимуть пів року. 
Загалом в Україні від російських обстрілів постраждало близько 25 торгових центрів. Їх відновлення залежить від регіону та суми інвестицій, каже СЕО Nhood Україна Ганна Корягіна. Так, за її словами столичні ТРЦ Lavina Mall (загальна площа 170 000 кв.м)  Вагіфа Алієва та Retroville (120 000 кв. м, Stolitsa Group, Влада Молчанова) відновили свою роботу у травні та серпні відповідно. За її словами, активно до поновлення діяльності готується ТРЦ Riviera (85 000 кв. м)  в Одесі  – там через обстріли було пошкоджено магазини «Ашан» та «Декатлон». 
 Хоча багато торгових центрів зачинилося, рівень вакантності в них зріс. Зараз, за даними консалтингової компанії UTG, у ТРЦ стоять порожніми 18,7% торговельних площ. Для порівняння: 2021 року цей показник був на рівні 11,5%. Тенденція пов’язана із закриттям торговельних точок багатьох ритейлерів. 
«Актуальна комерційна політика, а саме домовленість багатьох орендарів щодо співпраці з торговими центрами виключно на платі з товарообігу та ОРЕХ (сервісний платіж) дещо ускладнює оцінку середніх орендних ставок», – каже Ганна Корягіна.  
Але при стабілізації ситуації попит поступово відновиться. За даними співзасновника Асоціації рітейлерів України Андрія Жука, якщо до кінця березня не працювало 29% від загальної кількості магазинів, що функціонували до війни, то до кінця вересня – лише 9%. 
 За словам Максима Гаврюшина, у ТРЦ Nikolsky немає жодного розірваного договору з арендаторами. Зараз працюють або планують відновитися близько 60 магазинів:  «Сільпо», «Фокстрот», Eva, «Золота Країна», «Ябко», Crocs тощо.  «Але операційна діяльність не приносить прибутків», – наголошує Гаврюшин. 
Ганна Корягіна впевнена, що відкриття торговельних площ є перспективним, але необхідно брати до уваги низку факторів. «Перш за все, це безпека ведення бізнес-діяльності взагалі, демографічні зміни в потенційному для розвитку регіоні (внутрішня міграція населення), релокація бізнесу, портрет майбутніх клієнтів і можливість забезпечення операторів товаром в обраній локації»,  – перераховує вона. 
У «Nhood Україна» зазначають: якщо ТРЦ на заході України розглядаються на перспективу, зокрема міжнародними операторами, то ситуація на півдні значно складніша. 
Відновлення торгового центру після обстрілу – дороге задоволення, яке обходиться власникам у мільйони доларів, визнає Андрій Жук. Але за оптимістичного сценарію розвитку подій такі об'єкти отримають перевагу. Як приклад експерт наводить Харків, де багато ТРЦ не працюють. «І покупці пішли в ті об'єкти, які функціонують. Відбувся перерозподіл ринку. ТРЦ, що працюють, виграють у довгостроковій перспективі», – зазначив він.