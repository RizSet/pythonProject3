Українці переїжджають за місто. Попит на заміську нерухомість на «вторинці» виріс на 10-12% — АФНУ


 З другої половини квітня попит на заміське житло на вторинному ринку зріс на 10−12%. Ситуація спостерігається майже по всіх регіонах України. Про це повідомив президент Асоціації фахівців з нерухомості (рієлторів) України Юрій Піта.     За словами експерта, понад 40% попиту припало на приватні будинки площею 80−150 кв. м на відстані до 20 км від міських меж. Залежно від розташування, якості та площі будинків, вартість таких будинків зросла до 5−6%. Проте в 85% усіх заміських об'єктів, виставлених на продаж, ціни зберігалися на рівні кінця 2020 року. «Із січня по квітень цінова динаміка на вторинному ринку заміської житлової нерухомості була досить стабільною і прогнозованою. Найбільш популярні квартири площею до 50 кв. м зросли в ціні в середньому на 3−5%, залежно від локації, стану будинку, а також якості ремонту квартири», — підкреслив він. За прогнозами Асоціації фахівців з нерухомості (рієлторів) України, пік активності на вторинному ринку житлової нерухомості України припаде на другу половину травня та очікувано протримається до кінця червня. «У цей період близько 45−50% попиту буде сконцентровано на сегменті заміської нерухомості (квартири, приватні будинки, таунхауси), до 40% потенційних покупців будуть цікавити 1- та 2-кімнатні квартири в межах міст і до 10% — квартири площею понад 70 кв. м», — поінформував президент АФНУ. При цьому він зауважив, що в період з кінця травня по липень буде реалізовано понад 90% відкладеного попиту за час двох локдаунів. В основному це стосуватиметься малогабаритних квартир та об'єктів заміської нерухомості. За прогнозами експерта, цінова ситуація на вторинному ринку нерухомості найближчими місяцями буде стабільною. Своєрідними «запобіжниками» для зростання цін, на його думку, стануть такі фактори: «Потенційні покупці можуть розраховувати на те, що вартість у більш як 65% об'єктів, виставлених на продаж, залишатиметься стабільною, а можливі коливання не перевищать 2−3%», — підсумував Юрій Піта. Втім, він не виключив можливість росту цін навіть до 10% на об'єктах, що користуються підвищеним попитом.  