Житло в Карпатах: які зараз ціни на нерухомість з неймовірними краєвидами

 Кількість котеджних містечок і таунхаусів у карпатських населених пунктах зростає. Це пов'язано з тим, що багато людей з Києва, Харкова, Дніпра шукають саме такі варіанти житла. Коли є попит, його намагаються задовольнити. Зверніть увагу  Що таке житлова та загальна площа будівлі: пояснення девелопера Чимало українців із центральних і східних областей купують котеджі з краєвидами на гори замість квартири з такою ж вартістю. Також є випадки придбання помешкань для відпочинку на літо. Окрім того, в такі будиночки інвестують і з метою здавання в оренду. "Котеджні містечка у Карпатах будують малі й великі будівельні компанії, як регіональні, так і львівські, київські. У таких містечках працює керівна компанія, яка протягом року шукає клієнтів і здає об'єкт в оренду, при цьому залишаючи можливість власникам проживати, коли їм потрібно", – розповів голова Івано-Франківського обласного відділення Асоціації фахівців з нерухомості Віктор Фурдіяка. Ціни на елітні комплекси  стартують від 2 тисяч доларів за квадрат – це в Татарові, Микуличині, Яблуниці та Яремчому на Франківщині.  В економваріантах  квадрат у котеджах коштує в межах 500 – 1500 доларів. "Враховуючи, що площі таких котеджів зазвичай 80 – 100 квадратних метрів, це справді близько до вартості квартири. Тим більше, що є чимало варіантів з такою площею", – додав експерт Фурдіяка. За даними OLX, у січні на онлайн-платформі опублікували 288 оголошень з продажу будинків, котеджів, таунхаусів і дач у Ворохті, Косові, Криворівні, Микуличині, Пилипці, Поляниці, Славському, Яремчому Найвищі ціни зафіксували  в Поляниці та Яремчому . Середня вартість котеджу в Яремчому становить 13 мільйонів гривень, а в Поляниці – 12, 8 мільйона. У Пилипці теж дорого – вартість будинків стартує від 11 мільйонів гривень. П'ятірку замикають Славське та Микуличин з ціною до 10 мільйонів гривень. Загалом найдешевшими є модульні будинки. У Славському, наприклад, вони коштують в середньому 780 тисяч гривень.