Нові закони витіснять з ринку житла дрібних забудовників: прогноз експерта

 Дрібні забудовники не зможуть виконувати вимоги реформи ринку нерухомості, передбачені  законопроєктом №5091  "Про гарантування речових прав на майбутні об'єкти нерухомості", вважає експерт ринку житла Іван Кудояр.  Читайте також  Які житлові приміщення можна перевести у нежитлові та що для цього потрібно Кудояр розповідає, що невеликі компанії часто споруджують будівлі на приватних земельних ділянках, де будівництво багатоквартирних будинків заборонено. Тепер, коли влада зобов'яже девелоперів перед початком продажів вносити всі дозвільні документи на будівництво до державного реєстру,  контроль за дотриманням законодавства та містобудівних норм буде посилено . Таким чином, можливостей для провадження діяльності у дрібних гравців стане менше. Влада також  зобов'яже забудовників реєструвати "спеціальне майнове право"  на ще незбудовані квартири перед початком продажів – після реєстрації параметрів житла та характеристик проєкту їх не можна буде змінити. Маленькі гравці часто в реальності споруджують будинки на більшу кількість квартир, ніж було заявлено за проєктом спершу,  – додав експерт. Крім того, законопроєк т запроваджує заборону на продаж частини квартир  у житлових комплексах до введення будівлі в експлуатацію. На думку Кудояра, частина забудовників, які присутні нині на ринку,  не зможуть працювати за таких умов.  Навіть якщо рівень "гарантійної частки" буде невисоким (влада заявляла про 10 – 20%), сумарна кількість квартир, недоступних до продажу, буде більшою – адже на сьогодні у багатьох випадках близько 15% квартир резервуються за власником землі, зазначив експерт.