В Україні запустять новий механізм фінансування купівлі житла


 Окрім іпотеки під 7%, в Україні запрацює нова програма фінансування придбання житла — в лізинг. Її деталі обговорювали учасники Другого іпотечного форуму.     За словами голови ради «Фонду розвитку підприємництва», заступника міністра фінансів Юрія Драганчука, за два місяці роботи програми «Доступна іпотека 7%» було видано 250 кредитів. Перевагою цієї програми є те, що вона доступна для широкого загалу учасників. «Вважаю запуск програми досить успішним, а результати показовими. Скажімо, по програмі „5−7−9%“ щодо кредитування населення в кризовий період, яка стартувала минулого року, динаміка була гірша», — зауважив заступник міністра фінансів. Наступним кроком уряду стане запуск нової програми — фінансового лізингу, яка буде реалізована через ПрАТ «Укрфінжитло». Відповідний закон для запуску механізму житла в лізинг уже прийнято і чекає на підпис президента. Для ефективнішої реалізації програм доступної іпотеки передбачається об'єднання двох компаній — Державної іпотечної установи та Укрфінжитло. Як повідомив голова правління Державної іпотечної установи Єгор Притула, механізм надання житла у фінансовий лізинг працює в ДІУ з середини 2019 року. Щоправда, наразі ним можуть скористатися тільки поліцейські та особи рядового і начальницького складу служби цивільного захисту. «Загалом за два останніх роки було передано квартири на умовах фінансового лізингу 2260 сім'ям на загальну суму 2,4 млрд грн. На сьогодні на розгляді в ДІУ — 1128 заяв», — повідомив Єгор Притула. За словами Єгора Притули, основною перевагою фінансового лізингу є те, що він не передбачає першого внеску, який є значною проблемою для більшості покупців житла. «Фінансовий лізинг — це свого роду мікс з іпотеки та оренди житла. Людина фактично сплачує оренду, але поступово набуває права власності. Це, з одного боку, нівелює ризики для самої установи, оскільки житло до моменту повної виплати не переходить у повну власність родини. З іншого боку, це дозволяє людині уникнути загрози стягнення майна сторонніми кредиторами, оскільки майно знаходиться на балансі ДІУ», — пояснює голова правління Державної іпотечної установи.