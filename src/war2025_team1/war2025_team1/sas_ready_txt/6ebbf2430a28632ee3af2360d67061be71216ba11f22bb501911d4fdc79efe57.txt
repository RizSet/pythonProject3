Новий арабський світ: країни Перської затоки стають відкритішими, вкладаються у ВДЕ, але все ще не гребують російськими грошима

 
 
 
 
 
   
Понад 30 чартерних рейсів, якими пересуваються спортивні зірки, IT-мільярдери та впливові особи, прибувають щодня до головного терміналу приватних літаків Дубая. За останні три роки трафік тут зріс утричі. Заможні гості відвідують місто, де ціни на нерухомість стрімко зросли, ресторани потрапили в поле уваги гіду Мішлен, а співачка Бейонсе відкриває Atlantis the Royal – готель, який називає себе «найрозкішнішим курортом у світі», де номер коштує $37 000 за ніч. 
Приблизно в 500 милях звідси, в Ер-Ріяді, футбольна зірка Кріштіану Роналду живе в пентхаусі культового Kingdom Tower зі своєю дівчиною та дітьми, які вивчають арабську. Його помітили журналісти, коли він катався містом на «бентлі». У грудні футболіст приєднався до саудівського клубу «Аль Насср», з річним гонораром понад $200 млн. 
Багата на нафту Перська затока колись вважалася пустельною територією, що орієнтувалася переважно на місцеві таланти. Тепер вона стає магнітом для світового багатства. Сюди переїжджають європейські банкіри, американські менеджери хедж-фондів та ізраїльські засновники технологічних стартапів, яких приваблюють низькі податки та стрімкий розвиток індустрії розваг, спорту і мистецтва. 
Ажіотаж здебільшого зосереджений у Об’єднаних Арабських Еміратах і Саудівській Аравії, але  . Усе ще сяючи після Чемпіонату світу з футболу, на якому багато іноземців уперше відвідали Близький Схід, Доха й досі отримує постійний потік делегацій з Європи та Азії. Це також посилює статус Катару як ключового ринку для країн, що шукають нових постачань природного газу замість російського ресурсу. 
Економіки країн Перської затоки і їхні державні бюджети отримали поштовх внаслідок війни в Україні, яка призвела до підвищення цін на нафту та змінила напрямки глобальних потоків людей, товарів і капіталу. Релоканти з росії та їхні гроші пожвавили ринок нерухомості Дубая, місто також стало ключовим центром для перепродажу західних товарів у рф. 
За даними Міжнародного валютного фонду, Саудівська Аравія, найбільша країна Близького Сходу, торік зафіксувала найшвидше зростання ВВП у світі – 8,7%. За прогнозами, 2023 рік стане ще одним надприбутковим роком для королівства, що є світовим лідером в експорті нафти. Економіка ОАЕ 2022 року зросла на 7,6%, Катару – на 4,8%. 
ОАЕ та Саудівська Аравія шукають способи зберегти пожвавлення незалежно від нафтових цін. Країни лібералізуються за допомогою більш м’якої імміграційної політики й законів, які менше підпорядковані ісламським обмеженням, щоб залучати більше туристів та іноземних працівників з усього світу. 
Економічний бум змінює геополітику на Близькому Сході. Монархії Перської затоки стали найвпливовішими партнерами Вашингтона в регіоні, де США намагаються зменшити свою залученість у конфлікти після десятиліть невдалих інтервенцій. Водночас місцеві лідери готові проводити зовнішню політику й реалізовувати економічні інтереси, які суперечать США, зокрема на ринку нафти. Це сприяє підвищенню цін і підриває зусилля Заходу з ізоляції росії після її широкомасштабного вторгнення в Україну. 
Завдяки інвестиціям та талантам спадковий принц Саудівської Аравії Мухаммад ібн Салман і президент ОАЕ шейх Мухаммад бін Заїд Аль Нагайян перетворюють Перську затоку на незалежний центр влади. Їхні зусилля, скеровані на укладення миру з суперником – Іраном, припинити війну в Ємені та покласти край ізоляції Сирії після десятиліття громадянської війни вселяють надію на довгий період процвітання, хоча й не на таких умовах, які обов’язково відповідають інтересам США. Тим часом традиційні арабські столиці – Каїр, Дамаск і Багдад – страждають від збройних конфліктів, економічної кризи і низької якості урядового управління. І це триває вже понад десятиліття. «Усе зводиться до перевтілення Перської затоки. Впевненість – тепер так називається ця політична гра», – каже Абдулхалек Абдулла, політолог з Еміратського університету. 
За даними CBRE Group, американської компанії, що надає послуги у сфері комерційної нерухомості та інвестицій, орендна плата в Дубаї торік зросла більш ніж на 25%, а обсяг угод із нерухомістю досяг рекордного рівня. Вілли на морському узбережжі та хмарочоси отримали рекордний приріст російських грошей завдяки суворим санкціям, застосованим Заходом проти рф. 
Серйозною проблемою в регіоні залишається обмеженість свободи слова, а урядам бракує прозорості. Автократичне правління створило атмосферу страху, яка часто перешкоджає місцевим радникам або високооплачуваним іноземним консультантам давати чесні поради. За даними Human Rights Watch, десятки звичайних жителів Саудівської Аравії були ув’язнені за критику в соціальних мережах політики спадкового принца, понад 50 громадян ОАЕ залишаються ув’язненими після завершення строку відбуття покарання. 
Економічний бум створив певний імпульс для соціальної лібералізації. ОАЕ, де 90% населення становлять іноземці, знизили податки на алкоголь, дозволили неодруженим парам жити разом і запровадили нові довгострокові візи. Також було декриміналізовано ввезення продуктів, що містять марихуану. Наступним кроком може стати дозвіл на роботу казино. 
Вельми ймовірно, що незабаром Саудівська Аравія також відмовиться від повної заборони на алкоголь. Королівство вже дозволило жінкам керувати автомобілем, а чоловікам і жінкам, які не мають родинного зв’язку, з’являтися в громадських місцях. Країна також намагається залучити туристів, хоча довгий час перед тим обмежувалася мусульманськими паломниками, і  , яка буде здатна конкурувати з Dubai’s Emirates і Qatar Airways. 
Економічний розквіт у Перській затоці відбувався й раніше, коли ціни на нафту піднімалися вище $100 за барель. Монархи роздали громадянам готівку, щоб посилювати підтримку влади, або інвестували мільярди в «білих слонів» – неліквідні та наддорогі мегапроєкти, що так і залишилися незавершеними. 
Нинішній бум інший, стверджують чиновники й економісти. Він відбувається вперше відтоді, як Паризька кліматична угода 2015 року прискорила перехід Заходу до відновлюваних джерел енергії. Це зрушення здивувало нафтові держави Перської затоки та переконало їх, що потрібно інвестувати прибутки, отримані від продажу викопного палива, у диверсифікацію економіки. 
Торік ціни на нафту піднімалися до $120 за барель. Але потім вони знизилися. Зараз Brent торгується близько $76 за барель. 
Замість того, щоб вкладати свої нафтові багатства в західні ринки облігацій та акцій через приватних інвесторів, країни Перської затоки пішли на більший ризик. Вони тепер інвестують десятки мільярдів доларів усередині країни та за кордоном через суверенні фонди. За даними дослідницької фірми Global SWF, п’ять із 10 найбільших державних інвесторів минулого року були з Перської затоки. 
«Цей бум відбувається навіть попри відсутність нафтових цін у $100», – сказав Тарек Фадлаллах, виконавчий директор Nomura Asset Management на Близькому Сході. 
За даними Henley & Partners, торік в ОАЕ відбулося найбільше у світі зростання кількості заможних людей – тих, хто має на рахунках понад $1 млн: на 4000 – до понад 92 600 осіб. Анонімний покупець у Дубаї нещодавно заплатив рекордні $15 млн за автомобільний номерний знак лише з двома літерами: P7. 
Щоб залучити ще більше людей до ОАЕ, уряд розглядає пенсійні плани та способи знизити витрати на медичне страхування для іноземців, які хочуть вийти на пенсію в країні. 
Десятки тисяч росіян, які тікають від проблем через війну проти України, тепер називають Дубай своїм домом, створюючи осередки російськомовних заходів і культурних просторів у традиційно англомовному місті. 
«Це здоровий глузд – приїхати сюди», – каже 27-річний Дмітрій Клімовицький, попиваючи пиво з видом на район Марина в Дубаї. Він переїхав із Санкт-Петербурга у вересні минулого року тоді, коли владімір путін почав призивати молодих людей на війну в Україні. Клімовицький зізнається, що цей крок врятував його стартап від краху, якого бізнес міг зазнати через тиск західних санкцій. 
Нові релоканти з рф продовжують переїжджати в ОАЕ. За даними аеропорту Дубая, у 2022 році проти 2021-го кількість пасажирів із рф подвоїлася та сягнула 1,9 млн. 
Продюсер Євген Морозов організував святкову вечерю 6 січня, напередодні російського православного Різдва, у бальній залі вітрильного готелю Burj Al Arab із валлійським співаком Томом Джонсом, популярним у російськомовної аудиторії. Квитки на захід успішно продавалися за максимальною ціною $4000. 
Водночас офіційні особи ОАЕ стверджують, що вони дотримуються антиросійських західних санкції, і «політично чутливі особи рф» не мають права переводити гроші в країну. 
 
 
 
