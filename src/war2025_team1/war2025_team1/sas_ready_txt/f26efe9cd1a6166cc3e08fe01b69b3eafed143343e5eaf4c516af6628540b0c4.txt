Квартири в ЖК формату «місто в місті» подорожчали в середньому на 1,43%


 Середня вартість житла в київських об'єктах комфорт-класу комплексної забудови формату «місто в місті» збільшилася за підсумками липня на 1,43% і становить 21 358 грн/м2. Про це повідомили в аналітичному відділі міні-міста Svitlo Park. «Очікування того, що одразу після закінчення виборів різко зміниться курс долара, підштовхує до купівлі житла тих, хто зберігає заощадження у гривні. При цьому ті, хто має заощадження в іноземній валюті, зайняли вичікувальну позицію», — відзначає начальник відділу продажів Svitlo Park Олександр Панфілов. За прогнозами експерта, осіння ситуація на первинному ринку житла Києва в чому залежатиме саме від курсу національної валюти. «Економічна стабільність, а отже і стабільність гривні, здатні значно пожвавити столичний ринок житла. Очікується, що за таких умов у період з вересня по грудень купівельна активність може збільшитися в середньому на 8-10% порівняно з літнім періодом», — підсумував експерт.