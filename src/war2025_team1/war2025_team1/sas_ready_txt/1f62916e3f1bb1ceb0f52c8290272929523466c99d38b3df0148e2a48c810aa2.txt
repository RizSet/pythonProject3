В Україні квартири в новобудовах продаватимуть за новими правилами


 Нардепи ухвалили законопроєкт   «Про гарантування речових прав на об'єкти нерухомого майна, які будуть збудовані в майбутньому». Це означає, що продаж квартир тепер відбуватиметься виключно у законних будовах. Про це заступник голови Комітету Ради з організації державної влади, місцевого самоврядування, регіонального розвитку та містобудування Олена Шуляк   в ефірі «Українського радіо».   Забудовник, який хоче продавати квартири, має обов'язково зареєструвати кожну квартиру як спеціальний об'єкт майнового права у реєстрі Міністерства юстиції. «Законопроєкт № 5091 підписано президентом і вже починає працювати як закон. Зараз очікуємо, що Міністерство економіки та Міністерство розвитку громад та територій ухвалять відповідні постанови. Тому що є ще процедура імплементації цього закону, щоби він запрацював напевно», — зазначила Шуляк. За її словами, цей законопроєкт дасть можливість працювати доброчесним забудовникам, які працюють чесно в законодавчому полі, і повністю виведе з ринку всіх, хто працює сірим або чорним способом. Шуляк наголосила, що забудовник повинен мати усі дозвільні документи, щоб зареєструвати кожну квартиру у реєстрі Мін'юсту. Вона також зазначила, що реєстрація кожної квартири в реєстрі Мін'юсту унеможливлює всі подвійні та потрійні перепродажі. «До нас зверталися з випадками, коли одна й та сама майбутня квартира продавалася 18 разів», — розповіла Шуляк. Вона додала, що «з ухваленням цього закону це спеціальне майнове право. Його банки зможуть брати у заставу для того, щоб розвивався і ринок іпотеки. Тобто, це вже зареєстроване майнове право, яке має відповідну вартість для того, щоб банки могли працювати з таким активом».