
Убивці й кати українців: журналісти встановили, де та як живуть генерали ФСБ – розслідування


 Українські журналісти отримали від своїх джерел у військових колах інформацію про нерухомість російських генералів, які очолюють підрозділи Федеральної служби безпеки (ФСБ) РФ. Про це   у розслідуванні, яке опублікувало “Слідство.Інфо”. На посаді начальника управління ФСБ в анексованому Росією Криму до 2018 року перебував генерал-лейтенант у відставці Віктор Миколайович Палагін. За його керівництва відбувалися масові захоплення українських активістів і журналістів, переслідування кримських татар. Зокрема, тоді росіяни затримали українського режисера Олега Сенцова та активістів Геннадія Афанасьєва і Олександра Кольченка, зникли активісти Тимур Шаймарданов і Сейран Зінедінов. 14 листопада 2018 року Палагін звільнився за власним бажанням і перебрався на посаду заступника голови правління російської енергетичної компанії “ФСК Єдина енергетична система”, яка постачає електроенергію по всій Росії. Як повідомили джерела “Слідства.Інфо”, у російського генерал-лейтенанта у відставці – два двоповерхові будинки в селі Тимоніно під Москвою, один будинок площею близько 263,4 м2 і другий – 117,2 м2. 2022 року стало відомо, що на окупованих територіях ФСБ створила спеціальні групи з пошуку членів українського підпілля, до яких входили співробітники департаменту контррозвідки ФСБ. Керує цим департаментом генерал-полковник Микола Юр'єв. Російський генерал з комфортом оселився у Підмосков’ї. Щонайменше десять земельних ділянок у Московській області записано на нього, його доньку та, ймовірно, дружину Тамару Юр'єву. Лише ділянка в дачному поселенні “Ново-Дар'їно” розміром 50 соток, яка записана на Тамару Юр'єву, може коштувати близько 4 мільйони доларів. У доньки генерала Олександри Юр'євої журналісти знайшли елітну нерухомість у Москві та автопарк з дорогими авто. Також на неї записана ділянка в садівницькому товаристві “Поляна” площею 18 соток. Сьогодні її вартість може становити приблизно 40 тисяч доларів. Департамент Юр'єва входить до структури 1-ї служби (контррозвідки) ФСБ, якою від 2015 року керує генерал-лейтенант Владислав Меньщиков. Ця служба відома тим, що спеціалізується на плануванні та організації розвідувальних і диверсійно-терористичних операцій на території України. Серед підрозділів цієї служби є Центр інформаційної безпеки або 18-й центр ФСБ. Більшість кібератак на Україну з РФ – його робота. Владислав Меньщиков і його родина мають у власності щонайменше 16 земельних ділянок у Московській області, 7 будинків та одну квартиру. Якщо зібрати всю нерухомість Меньщикова, то може вийти невелике містечко. Його маєтки розміром від 68 до майже 1000 м2. А земельні ділянки – від трьох до майже 60 соток. Деякі з ділянок Меньщикова розташовані поряд та об’єднуються у власний котеджний комплекс. Сьогодні вартість найбільшої ділянки Меньщикова може становити 2,2 мільйона доларів. А загальна вартість його котеджного комплексу – майже 6 мільйонів доларів. Департамент контррозвідувальних операцій ФСБ очолює генерал-лейтенант Дмитро Мінаєв. Українська спецслужба назвала його головним організатором вбивств 2017 року двох українських розвідників Олександра Хараберюша та Максима Шаповала. Мінаєв також оселився у передмісті Москви. Росіянин має там два двоповерхові будинки та чотири земельні ділянки. На посаді керівника 7-ї служби забезпечення діяльності ФСБ РФ перебуває генерал-полковник Михайло Шекін. Ця служба закуповує для ФСБ практично все – від квартир, автомобілів, прикордонних катерів, вогнепальної зброї до обмундирування і ліків. Відомо, що сім’я Шекіна володіє нерухомістю вартістю понад два мільярди рублів. Сюди входять елітні квартири, дорогі авто, маєток, а також десять земельних ділянок в Одинцовському районі Московської області. Найбільша земельна ділянка має площу 36 соток. Сьогодні вона може коштувати майже 400 тисяч доларів. Нагадаємо, у війні проти України Росія . Останнім з них став нещодавно ліквідований генерал-майор Володимир Завадський.