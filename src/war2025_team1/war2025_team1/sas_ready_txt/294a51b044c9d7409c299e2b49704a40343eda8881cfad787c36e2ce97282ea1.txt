Київміськрада в 100 разів зменшила податок на землю під багатоповерхівки


 Київська міська рада ухвалила в другому читанні рішення встановити ставку податку на землю, яка використовується для будівництва й обслуговування багатоквартирних будинків, на рівні 0,01% проти 1% раніше. Про це повідомив член депутатської групи «Київська команда» Леонід Антоненко на своїй сторінці в Facebook. «Забудовники отримали подарунок: у 100 разів зменшений податок на землю, відведену під будівництво й обслуговування багатоквартирних будинків», – написав Антоненко. Він нагадав, що перше зменшення – з 1% до 0,1% – було проголосовано в липні у процедурі першого читання. Тоді воно обґрунтовувалося необхідністю надання пільги для ОСББ, які обслуговують багатоквартирні будинки. «Але новий класифікатор цільових призначень земель не містить окремого класу для ОСББ. Новий клас об’єднує будівництво і обслуговування в єдиний пакет. Саме тому пільга, начебто адресована ОСББ, пакетно поширилася і на забудовників», – зауважив Антоненко. Він також додав, що окремі депутати до другого читання запропонували зменшити податок ще в 10 разів, щоб надати більше пільг ОСББ. Цю ініціативу також підтримали.