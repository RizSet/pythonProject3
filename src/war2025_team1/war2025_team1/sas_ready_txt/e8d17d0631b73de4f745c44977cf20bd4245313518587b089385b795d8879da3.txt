Скільки коштує найдорожча квартира у Львові: ціна справді вражає

 Вартість сучасної квартири з дорогим ремонтом становить аж 950 тисяч доларів. До вартості також належать три гаражі в паркінгу та велика тераса. Квартиру продають без жодних комісій, тобто її продає власник, повідомляє  24 Канал , посилаючись на дані оголошень OLX. Зверніть увагу  Як змінився ринок нерухомості України у 2023 році Загальна площа квартири разом з терасою, сходовим прогіном становить 450 метрів квадратних. Тераса займає 122 "квадрати"; також відома площа кухні – 35 "квадратів". На терасі є спеціальне укріплення для встановлення відкритого джакузі та облаштовано сауну, але без усього обладнання. Окрім шести спалень, у квартирі є кухня-вітальня та дві ванних кімнати. Автор акцентує, що ремонт виконаний дуже якісно. Найдорожча квартира у Львові / Фото OLX "У квартирі зроблено дуже якісний сучасний дорогий ремонт та встановлено якісну німецьку техніку, всі меблі зроблені за спецзамовленням із дерева. У санвузлах на підлозі та на стінах є натуральний мармур. Є два традиційні каміни на дрова: один з рудого мармуру, інший – з пісковику", – зазначено в оголошенні. Проте є один суттєвий недолік – більшість меблів до квартири потрібно буде докупити, адже деякі кімнати повністю пусті. Оскільки вартість цього житла і так дуже висока, вона ще й "тягне" багато додаткових витрат. Місцевий рієлтор розповів, що за останні два місяці купувати квартири у Львові  стало дешевше . Ціни впали на 3 – 5% як на первинному, так і на вторинному ринках. Це пов'язано найперше з тим, що у Львові суттєво знизився попит. Цікаво, що найвищі ціни на квартири були влітку. Потім ринок зупинився і забудовники почали пропонувати багато акцій та безвідсоткових розтермінувань. Проте наразі це ще не допомогло покращити ситуацію. "Ринок не обвалився, але ситуація помітно погіршилася", – зазначив рієлтор.