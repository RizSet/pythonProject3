Мінрегіон вдосконалив закон щодо реконструкції застарілого житла


 Мінрегіон розробив новий законопроект щодо реконструкції застарілого житла в Україні. Про це повідомив заступник міністра ЖКГ Лев Парцхаладзе. За словами Парцхаладзе, з 2006 року в Україні діє закон щодо реконструкції застарілого житла. Проте відтоді реконструкція цих будинків на практиці так і не відбулася через недосконалість законодавства. Наприклад, через наявність вимоги щодо обов’язкової згоди 100% мешканців будинку на проведення майбутньої реновації. Також проблемним, за його словами, залишається механізм видачі компенсації, визначення джерел фінансування та багатьох інших аспектів. «Ми розробили новий законопроект, який врахував попередній досвід і містить максимальну кількість рішень проблемних питань, пов’язаних із реконструкцією застарілого житла. Його прийняття в подальшому зможе нарешті запустити цей довгоочікуваний процес в Україні на практиці”, — повідомив Парцхаладзе.   Новий законопроект найближчим часом направлять на розгляд та погодження зацікавленими центральними органами виконавчої влади, після чого передадуть до Кабміну.