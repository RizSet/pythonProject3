Ринок оренди у 2024 році: коли зростуть ціни та яке житло найчастіше винайматимуть українці

 Тогорічні тенденції щодо вподобання орендарів збережуться і в 2024-му. Про це в коментарі  24 Каналу  розповіла оглядачка ринку нерухомості Вікторія Берещак. Зверніть увагу  Що очікує ринок нерухомості у 2024 році: від глобальних тенденцій до локальних прогнозів Вікторія Берещак прогнозує, що нинішній ціновий спад і затишшя на ринку оренди зміниться в період більшої активності орендарів. Зокрема, винаймати квартиру стане дорожче із завершенням опалювального сезону й чергової тривожної зими через можливий енергетичний терор з боку росіян. Тобто ціни прогнозовано зростуть весною 2024-го. Також підвищення середньої орендної вартості можливе в період "високого сезону". Цілком імовірно, що в 2024 році за умови, що ситуація не погіршиться, зберігатиметься тенденція до відновлення високого сезону, тож в серпні – вересні й частково в жовтні буде зростати вартість оренди в містах-мільйонниках через початок бізнес-сезону і навчального процесу,  – вважає Вікторія Берещак. Середнє зростання цін на оренду в Києві та в містах-хабах можливе в межах 10 – 15% залежно від рівня попиту, а також від рівня реальної інфляції. Що стосується критеріїв вибору житла, то українці надалі охоче винайматимуть квартири  з 2 до 7 поверху , якомога далі від енергетичних, критичних чи військових об'єктів. Окрім того, цьогоріч збережеться тенденція на активніше орендування дво- та трьокімнатних квартир. Експрезидент асоціації фахівців з нерухомості Юрій Піта вважає, що Київ та Львів стануть винятковими містами, де оренда  помітно зросте весною . "Ринок оренди буде стабільним, у більшості міст України без особливих змін. Винятками стануть Київ та Львів, бо весною в цих містах може бути  збільшення вартості оренди в межах 10% ", – вважає Юрій Піта. Це пов'язано з тим, що в Київ активно переїжджають з інших областей, що зумовлено високою діловою активністю та збільшенням доходів громадян. А Львів традиційно має найбільшу популярність серед інших міст на Заході.