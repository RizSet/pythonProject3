Реформа оцінки майна. Українці вже зекономили 80 мільйонів


 Починаючи з червня 2021 року, сервісом автоматичної оцінки нерухомості скористалися 800 тисяч разів, що дозволило зекономити громадянам 80 млн грн, тоді як загальний економічний ефект від реформи становить майже 2,1 млрд грн. Про це повідомив голова Фонду державного майна України Дмитро Сенниченко. Фонд держмайна запустив комплексну реформу оцінки майна. Першим кроком стала ліквідація майданчиків-посередників, які брали кошти за внесення даних про оцінку до реєстру. Тепер це відбувається повністю безплатно, завдяки чому громадяни зекономили понад 2 млрд грн. «Запущений у 2021 році сервіс автоматичної оцінки вартості нерухомості став другим етапом реформи. Тепер не обов’язково звертатися до оцінювачів для визначення вартості майна. Щоб отримати оцінку достатньо зайти на сайт та внести необхідну інформацію. Сервісом вже скористалися 800 тисяч разів! А економія для громадян завдяки цій послузі перевищує 80 млн грн», — зауважив Сенниченко. Одночасно з економією для громадян, завдяки підвищенню прозорості процесу, у третьому кварталі 2021 року надходження до Пенсійного Фонду від операцій з нерухомості зросли на 42% або на 217 млн гривень. «Наступний етап нашої роботи — ліквідація фракційної оцінки та перехід до світових стандартів оціночної діяльності. Ці зміни дозволять впровадити в Україні правила, зрозумілі для бізнесу з будь-якої країни. Відповідний законопроєкт вже подано до Верховної Ради», — додав Сенниченко. Ухвалення законопроєкту дозволить ліквідувати фракційну оцінку (окреме оцінювання земельної ділянки та нерухомості на ній), а також впровадити провідні стандарти ведення оціночної діяльності та підвищити контроль над діяльністю оцінювачів. Відповідні нововведення значно спростять процедуру оцінювання майна для громадян, забезпечать підвищення якості послуг у сфері оцінки та ліквідують можливості для маніпуляцій.