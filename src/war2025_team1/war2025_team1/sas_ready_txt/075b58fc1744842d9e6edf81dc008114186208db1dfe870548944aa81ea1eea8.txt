Інтуїція чи тверезий розрахунок: навіщо Василеві Хмельницькому торгово-офісний центр на «Арсенальній»

 
 
 
 
Ринок нерухомості бізнесмена зацікавив 2008-го – через два роки після продажу за $400 млн 33% акцій «Запоріжсталі», якими він володів спільно з Андрієм Івановим, компаніям Midland Recourses і «Захід-Резерв». Успішна операція напередодні фінансової кризи створила Хмельницькому образ бізнесмена з розвиненою інтуїцією. Сам підприємець неодноразово заявляв, що його діями керує тверезий розрахунок і постійне навчання. 
Першими проєктами компанії UDP, мажоритарним власником якої був Василь Хмельницький, стали щойно зароджувані на той час ЖК закритого типу – «Паркове Місто» і «Новопечерські Липки». 2008 року ринок ще перебував у стані крутого піке після світової фінансової кризи – на приблизно 70% новобудов зупинилися роботи, а багато девелоперів згортали свій бізнес. І в цей період маловідома компанія оголосила про інвестиції на $1 млрд у будівництво в глибині Печерська великого житлового комплексу «Новопечерські Липки». 
За «ситі» докризові роки девелопери звикли до того, що будь-яка новобудова продавалася на рівні котловану. Причому, 2007 року частка інвестиційних угод з метою подальшого перепродажу або здачі в оренду доходила до 70%. Тоді ніхто не замислювався про роль інфраструктури. 
Цей тренд став набирати обертів лише у 2014-му. На той час ЖК преміум-класу «Новопечерські Липки» вже став популярним. Зараз квартири в забудовника – комплекс добудовується спільно з компанією City One Development Валерія Кодецького – можна купити за 75 100 грн ($2700) за кв. м. За даними ЛУН, на вторинному ринку житло без ремонту в цьому комплексі продається в середньому по $3000 за кв. м , а з ремонтом – по $4500 за 1 кв. м. Затребуваною стала й «Новопечерська школа» на території ЖК, якою керує дружина підприємця – Зоя Литвин. Кількість охочих отримати освіту в навчальному закладі значно перевищує попит, а за партами приватної школи навчаються навіть діти президента Володимира Зеленського. 
Компанія UDP будувала ще один успішний проєкт – ЖК «Бульвар Фонтанів». 
У секторі торгової нерухомості Хмельницький разом зі своїм партнером Андрієм Івановим інвестував у будівництво ТРЦ Ocean Plaza, який відкрився 2012 року. Найбільший на той момент торгово-розважальний центр став найуспішнішим об'єктом у столиці. І через рік був проданий російській компанії «ТПС Недвижимость» за $350 млн. 
Проте не всі проєкти в девелопменті Василя Хмельницького виявилися успішними. Під час своїх численних виступів підприємець говорить про те саме – протягом роботи він часто припускався помилок. І перша його спроба створити сучасне наукове містечко Bionic Hill поблизу Біличанського лісу в Києво-Святошинському районі, в 2,5 км від Окружної дороги, зазнала фіаско. 
Передбачуваний обсяг інвестицій становив 6,23 млрд грн, а очікувана виручка на етапі повного розвитку інноваційного парку – до $1 млрд на рік. Строк реалізації всього проєкту становив понад 10 років. Причому першу чергу планувалося запустити ще 2015 року. 
Проєкт одразу зіткнувся з проблемами. Місцева адміністрація не поспішала підводити до ділянки дорогу та комунікації, а Генеральна прокуратура оскаржила виділення землі під об'єкт. Навколо проєкту виникло  . 
Через кілька років на своєму YouTube-каналі Василь Хмельницький докладніше   про цей проєкт. «Так, я будував Bionic Hill... Але коли з'їздив у Кремнієву долину, то дізнався, що айтішники не хочуть на супердорогих і комфортних автобусах їздити в долину на роботу. Вони хочуть жити в центрі міста, щоби працювати за комп'ютером, а потім пройти два метри й опинитися вдома. Ми вклали близько $40 млн, а будувати парк високих технологій так і не розпочали». 
Зараз цю ділянку, за словами двох девелоперів, які побажали зберегти анонімність, виставлено на продаж. Але для Хмельницького Bionic Hill свою роль вже виконав: він надихнув підприємця на створення парку високих технологій Unit.City. 
За останні кілька років Василь Хмельницький структурував свій портфель проєктів. Наприклад, 2018 року продав ТЦ Smart Plaza Polytech навпроти ст. м. «Політехнічний інститут» у Києві, загальною площею 25 000 кв. м, львівському бізнесменові Олегу Баляшу, власнику одного з найбільших в Україні горілчаних підприємств – заводу «Гетьман». Ще один такий ТЦ Smart Plaza Obolon площею 13 000 кв. м компанія Хмельницького продала інвестиційній компанії Dragon Capital через рік – у 2019-му. 
Торік Хмельницький   про продаж партнеру Андрієві Іванову своєї 65%-ої частки в компанії UDP. При цьому він  . Хмельницький називає це «посередницьким бізнесом». «Як тільки буде вигідна ціна, я знову готовий їх ( ) продати. Для мене це просто бізнес», – пояснює він. 
Улюбленим дітищем Василя Хмельницького у підсумку став інноваційний парк UNIT.City, що будується на базі київського мотоциклетного заводу. Тут передбачено створення цілої екосистеми. Інфраструктурна складова проєкту наразі далека від досконалості: до найближчої станції метро – кілька кілометрів. Але ця проблема вирішується за рахунок ЖК UNIT.Home, який відкриється на території парку. Девелоперами житлового комплексу виступає UDP спільно з «КАН Девелопмент» Ігоря Ніконова. «Цей проєкт дозволить покупцям квартир ходити на роботу в кімнатних тапочках», – пожартував якось Ніконов. 
«Для себе я ухвалив рішення поки не інвестувати в нові проєкти, а сконцентруватися на вже наявних. У пріоритеті – розвиток інноваційних парків у Києві, Харкові, Львові, які вже стають центрами для розвитку бізнесів, стартапів, креативних індустрій і реалізації українських талантів», – каже Хмельницький. На прикладі київського UNIT.City, продовжує бізнесмен, вони бачать, як це працює, при тому що парк реалізований лише на 7%. 
Зараз у парку функціонує 108 підприємств-резидентів, працевлаштовано понад 1000 людей. Тут є чотири лабораторії, вісім акселераторів і три інвестфонди. За прогнозами UFuture, до 2025 року кількість компаній-резидентів зросте до 300+, а працевлаштованих фахівців – до 15 000. 
«Такі парки – драйвер української економіки. Розвиваючи їх, зможемо швидко зростати економічно», – вважає Василь Хмельницький. 
У стратегію створення цілих екосистем потрапляє також проєкт Василя Хмельницького неподалік від ст. м. «Арсенальна» в Києві. Тут UDP разом із партнерами (зокрема – компанією A Development) бере участь у переобладнанні промислової зони в центрі міста (на території колишнього заводу «Арсенал»). Йдеться про реставрацію історичних об'єктів київської фортеці. UDP також бере участь у ревіталізації покинутих індустріальних просторів радянського періоду, зокрема корпусу №59 по вул. Московській, 8. 
Василь Хмельницький вкладає кошти лише в ті проєкти, що гарантовано принесуть прибуток. І не готовий ризикувати, як це відбувалося з будівництвом ЖК «Новопечерські Липки» в період нестабільності, вважають експерти. «Частку в ТРЦ Ocean Plaza придбано за мінімальною ціною, UNIT.City – цікавий проєкт з правильною стратегією, а новий центр на Печерську відкриється в хорошому місці. Хмельницький робить стратегічно правильні кроки. Наприклад, відкриття «Новопечерської школи» підняло імідж ЖК «Новопечерські Липки», – говорить засновник компанії NAI Ukraine Віталій Бойко. 
Така сама логіка «застосовувалася» і під час придбання частки ТРЦ Ocean Plaza. Покупець заздалегідь знає прибутковість торгового центру й може гарантовано розраховувати на прибуток, підсумовує керівник аналітичного департаменту компанії Concorde Capital Олександр Паращій.