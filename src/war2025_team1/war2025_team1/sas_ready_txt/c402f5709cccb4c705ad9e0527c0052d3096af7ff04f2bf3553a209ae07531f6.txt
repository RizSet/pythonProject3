В Україні дозволили будувати підземні паркінги під ресторанами, театрами та музеями


 Підземні автостоянки тепер можна будувати не тільки під ТРЦ чи бізнес-центрами, але й під ресторанами та кафе, музеями і театрами, концертними залами, закладами спорту. Про це заявив заступник міністра регіонального розвитку, будівництва та житлово-комунального господарства України Лев Парцхаладзе на своїй сторінці в Facebook. Можна також робити такі автостоянки під лікарнями, але окрім корпусів, де знаходяться палати для безпосереднього перебування пацієнтів на лікуванні. Адже з 1 жовтня в силу вступила нова норма ДБН щодо автостоянок і гаражів. «Такі підземні автостоянки є дуже доречними у наш час, коли майже всі наші міста запарковані автомобілями. Це розвантажить міста, які будуть мати змогу позбутися хаотичного паркування», — зазначив Парцхаладзе. Згідно зі змінами у наших будівельних нормах, підземний паркінг повинен бути відділений перекриттям REI 180, а технічні приміщення закладів, під якими він буде розташовуватися, мають бути відокремлені від нього суцільною протипожежною стіною 1-го типу. Крім цього, паркінг повинен мати самостійні шляхи евакуації та відокремлені інженерні комунікації для безпеки у разі надзвичайних ситуацій.