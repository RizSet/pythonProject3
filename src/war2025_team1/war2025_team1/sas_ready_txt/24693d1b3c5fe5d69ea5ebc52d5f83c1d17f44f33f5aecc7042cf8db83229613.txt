Через місяць буде ще дешевше: чи вигідно сьогодні продавати нерухомість у Києві

 Найближчим часом ціни на квадратні метри у столиці можуть просісти ще більше. Так вважає президент Асоціації спеціалістів з нерухомості (рієлторів) України Юрій Піта. Читайте також   Ринок нерухомості оживає: на яких київських об'єктах відновили будівництво На думку Піти, незабаром люди, які хочуть продати нерухомість, будуть змушені підлаштовуватися під ринок. Тобто ще більше знижувати цінник.  Найближчими місяцями ціни на ринку столичної нерухомості знизяться на 20% від довоєнних,  – каже Піта. Він додає, що навіть зараз ті ціни, які прописують в оголошеннях, часто не відповідають реальним сумам угод. Зазвичай торг зараз становить 10 – 15%. Тому можна сказати, що реальні ціни на нерухомість вже знизилися,  – зауважує експерт. Піта зазначає, що продавати житло можна  лише у разі потреби , наприклад при переїзді. Натомість покупку можна не відтерміновувати, оскільки сьогодні на ринку є багато цікавих варіантів. Якщо ви побачите те, що довго шукали, то я б радив купувати, спробувавши при цьому поторгуватися. Хороші варіанти люди досить швидко розкуповують. В тому самому мікрорайоні ціни на однакові за площею квартири можуть досить сильно відрізнятися,  – розповідає Піта. Повоєнні перспективи ринку житла залежатимуть від того, на яких умовах буде підписано мир. Будь-які гарантії безпеки, які отримає Україна, підвищуватимуть привабливість нашої економіки та нерухомості зокрема. Тоді  почнуть зростати ціни на нерухомість.  Щоправда, темпи їхнього зростання будуть напряму залежати від повернення в Україну інвестиційних коштів.