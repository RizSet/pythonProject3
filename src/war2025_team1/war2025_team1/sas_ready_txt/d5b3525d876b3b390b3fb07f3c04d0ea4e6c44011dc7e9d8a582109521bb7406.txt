Новобудови в передмісті Києва в червні здорожчали


 Середня вартість житла в новобудовах передмістя Києва за підсумками червня склала 13 300 грн/м2, що на 0,76% більше аніж у травні. Про це повідомила головна експертка інформаційно-аналітичного порталу про новобудови 3м2 Вікторія Берещак. За її даними, вартість квартир у житлових комплексах, розташованих на відстані до 5 км від столиці зросли в ціні на 0,76% до 14000 грн/м2. У ЖК, розташованих на відстані від 5 до 10 км, вартість квартир збільшилася на 0,76% до 13300 грн/м2. Проте найбільше збільшення ціни спостерігалося в ЖК, розташованих на віддаленні 10-20 км, – на 1,6% до 12700 грн/м2. «Від червня 2018 року до червня 2019 року вартість квартир у ЖК, розташованих на відстані до 5 км від Києва збільшилася на 1000 грн (7,69%), новобудови на відстані 5-10 км від столиці здорожчали на 800 грн (6,4%), а квартири в ЖК на відстані 10-20 км за рік збільшилися в ціні на 1600 грн (14,41%)», — повідомила Вікторія Берещак. Вона також зауважила, що в більшості районів передмістя Києва другий місяць поспіль ціни лишаються без істотних змін. Зокрема, в Ірпені (13100 грн/м2), Білогородці (11800 грн/м2), Святопетровському (10700 грн/м2), Тарасівці (11100 грн/м2), Вишневому (14500 грн/м2). У Гостомелі ціна зросла на 400 грн (3,31%) до 12500 грн/м2. У Бучі зафіксоване збільшення ціни на 300 грн (2,48%) до 12400 грн/м2. У Петропавлівськй Борщагівці, Софіївській Борщагівці, Вишгороді, Броварах ціна м2 збільшилася на 100 грн (від 0,72% до 0,75%). Експертка вважає, що наразі спостерігається звичайне для літнього періоду зниження активності покупців. «Ми спостерігаємо звичайне для літа затишшя на первинному ринку. Окрім того, на активність потенційних покупців накладає відбиток очікування парламентських виборів, а з ними перестороги щодо курсу гривні до долара. Проте зараз усі цінові коливання ціни м2 пов’язані із сезонними і локальними чинниками. На показники середньої вартості також впливатиме поява нових ЖК, зростання ціни в об’єктах, які будуються, за рахунок збільшення ступеня готовності», — підсумувала Вікторія Берещак. Фахівці 3m2 проаналізували 179 житлових комплексів, що будуються в передмісті Києва. З них 44 — ЖК економ-класу, 100 — комфорт-класу, 27 — бізнес-класу і 8 еліт-класу. 