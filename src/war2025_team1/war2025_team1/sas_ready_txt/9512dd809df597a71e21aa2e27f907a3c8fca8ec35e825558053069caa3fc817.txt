Кабмін доручив створити нову державну компанію для запуску пільгової іпотеки


 Кабмін постановою №1115 від 16.11.2020 доручив Міністерству фінансів створити ПрАТ «Українська фінансова житлова компанія» для впровадження фінансово-кредитних механізмів забезпечення громадян житлом та рефінансування іпотечних кредитів. Про це   на Урядовому порталі. ПрАТ «Українська фінансова житлова компанія» створюється з метою впровадження фінансово-кредитних механізмів забезпечення громадян України житлом. Компанія повинна надавати послуги фінансового лізингу по об`єктах нерухомості, видачі кредитів фінустановам для фінансування іпотеки фізичним особам. Постановою також затверджено Порядок використання коштів державного бюджету, передбачених для поповнення статутного капіталу цього акціонерного товариства. У рамках цих механізмів Кабінет Міністрів готує дві програми пільгової іпотеки зі ставками від 5% до 7% річних на термін від 60 до 240 місяців. При цьому перший внесок повинен становити не менше 20%, а площа житла, що купується за такою програмою, не повинна перевищувати 52 кв. м на людину. На початку вересня Верховна Рада внесла зміни в закон «Про державний бюджет на 2020 рік», якими Мінфіну надано право здійснювати за рішенням Кабміну додатковий випуск облігацій внутрішньої державної позики для докапіталізації згаданого акціонерного товариства. Закон №873-IX передбачає також впровадження фінансово-кредитних механізмів забезпечення громадян України житлом. Нова ст. 161 закону про держбюджет-2020 надала Мінфіну право за рішенням Кабміну випускати облігації внутрішньої державної позики понад установлений раніше обсяг. Далі в обмін на випущені облігації купуються акції додаткової емісії акціонерного товариства, яке створено для впровадження фінансово-кредитних механізмів забезпечення громадян України житлом. У цьому випадку граничний обсяг державного боргу, встановлений законом про держбюджет-2020 року, відповідним чином коригується. Також Мінфін збільшує відповідні показники фінансування державного бюджету понад обсяги, встановлені додатком №2 до Закону про держбюджет-2020, на обсяг випущених облігацій внутрішньої державної позики.