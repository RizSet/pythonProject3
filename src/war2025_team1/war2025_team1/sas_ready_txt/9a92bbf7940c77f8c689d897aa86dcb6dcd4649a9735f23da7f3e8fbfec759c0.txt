У передмісті Києва зростає попит на землю й котеджі


 За підсумками першого кварталу 2019 року найбільшою популярністю серед покупців користувалися однокімнатні квартири, водночас помітно зріс попит на котеджі від 100 м2 і землю під приватне будівництво. Про це повідомив керуючий партнер AVM Development Group Владислав Кононов. За словами Кононова, за вказаний період понад 75% покупок припали на однокімнатні квартири площею від 30 до 40 м2. Разом з тим, різко активізувалися покупці в сегменті котеджного будівництва і земельних ділянок. «За 3 місяці поточного року на первинному ринку передмістя Києва, особливо в березні, значно збільшилася кількість покупців котеджів площею від 100 м2, а також охочих придбати земельні ділянки під індивідуальне будівництво. Зараз близько 12% покупців цікавляться саме цими сегментами нерухомості. За популярністю котеджі і земля майже зрівнялися з двокімнатними квартирами площею від 45 м2 до 60 м2», — сказав Владислав Кононов. Експерт зазначив, що «малюнок» купівельних переваг в передмісті столиці дещо видозмінився: якщо ще рік тому частка покупок котеджів не перевищувала і 5%, то зараз, з огляду на конкурентну ціну, що порівнюється з 3-кімнатною квартирою в передмісті площею до 100 м2 або 1-кімнатною в спальних районах Києва, покупці все більше цікавляться саме котеджами і землею.   На думку експерта, головним питанням для успішності таких проектів є грамотна концепція проекту, включаючи площу майбутніх будинків, а також вибір локації. «Покупцям потрібні будинки невеликої площі переважно з цегли, при цьому клієнт вже не шукає подібні проекти в містах-супутниках. Найпривабливішими для нього є невеликі селища, такі як, Чабани, Щасливе, Ходосівка, розташовані на відстані від 5 до 10 км від Києва », — підсумував Владислав Кононов.