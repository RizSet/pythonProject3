В Україні об’єми будівництва зросли на 17%


 За підсумками перших 2 місяців 2019 року будівельні підприємства вже виконали роботи на 15 млрд грн. Індекс будівельної продукції по відношенню до аналогічного періоду 2018 року склав 116,8%. Про це заявив заступник міністра ЖКГ Лев Парцхаладзе. «З самого початку цього року будівельна галузь демонструє динамічне зростання. За перші 2 місяці об’єми будівництва вже зросли майже на 17%, виконано робіт на 15 млрд грн. Це чудові результати, які, я думаю, супроводжуватимуть галузь і в наступні місяці. Для цього є всі передумови», — повідомив Парцхаладзе. За підсумками звітного періоду індекс будівництва інженерних споруд склав 136,9%, будівель – 103,1% (житлових – 90,2%, нежитлових – 118,6%). Нове будівництво, реконструкція та технічне переоснащення становили 79,8% від загального обсягу виконаних будівельних робіт, капітальний і поточний ремонти – 10,9% та 9,3% відповідно. Нагадаємо, за підсумками 2018 року підприємства України виконали будівельні роботи на суму 136,3 млрд грн, індекс будівельної продукції по відношенню до 2017 року склав 104,4%.