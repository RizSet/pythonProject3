Активи Дельта Банку: НБУ скасував дозвіл на продаж


 Національний банк 8 липня скасував своє рішення від 9 квітня 2019 року щодо погодження реалізації пулу активів, переданих АТ «Дельта Банк» у заставу НБУ. Про це йдеться в   Нацбанку. До цього пулу активів увійшли майнові права за низкою кредитних договорів, у заставу за якими були передані працюючі потужності олійножирових комбінатів в Одеській області та інфраструктура у порту м. Чорноморськ. 7 червня 2019 року відбулись торги з реалізації зазначеного пулу активів, на яких ТОВ «Фінансова компанія „Скай“ придбала їх за ціною 182,5 млн грн, тоді як початкова ціна лоту складала 868,8 млн грн. Національний банк вважає, що проведений аукціон відбувся з наявністю обставин та можливих маніпуляцій зі сторони покупця, які могли вплинути на результат торгів та реалізацію майна за заниженою вартістю. У Нацбанку зазначають, що за три місяці до цього аукціону, 6 березня 2019 року, цей же покупець пропонував у ході торгів за цей же актив суму майже вп'ятеро більшу — 906,2 млн грн. Однак тоді угода за підсумками аукціону була зірвана судовою забороною Окружного адмінсуду Києва від 5 березня за позовом юридичної особи, яка взагалі не брала участі в торгах. У результаті ФГВФО повторно виставив зазначені активи на торги після отримання відповідного погодження від Нацбанку. Національний банк вбачає можливі зловживання в діях покупця – ТОВ „Фінансова компанія “Скай», оскільки за три місяці активи (з якими по суті не відбувалось змін) не могли знецінитись в кілька разів. Відповідно Нацбанк як заставодержатель частини активів повідомив ФГВФО про скасування свого попереднього рішення (яким надавалась згода на реалізацію активів) у зв’язку із наявністю обставин, які могли вплинути на результат торгів та реалізацію майна за заниженою вартістю. Національний банк упевнений, що, проаналізувавши всю наявну в його розпорядженні інформацію, Фонд гарантування вкладів ухвалить зважене та відповідальне рішення щодо подальших дій.