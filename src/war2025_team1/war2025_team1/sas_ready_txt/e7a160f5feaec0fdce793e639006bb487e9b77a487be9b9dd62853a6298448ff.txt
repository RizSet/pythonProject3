В Україні дозволено проектувати ліфти з житлового будинку до підземного паркінгу


 З 1 жовтня в Україні дозволено проектувати ліфти з житлового будинку до вбудованого підземного паркінгу. Про це повідомив заступник міністра регіонального розвитку, будівництва та ЖКГ України Лев Парцхаладзе. «Ліфтом піднятися одразу з підземного парку до своєї квартири, чи не зручно? Але ще до жовтня цього року в Україні в житлових будинках не можна було робити єдиний ліфт з житлової частини будинку до підземного паркінгу. Ми вирішили, що така норма не має бути винятком, і внести зміни в ДБН. Відповідна зміна у ДБН «Автостоянки і гаражі для легкових автомобілів» діє з 1 жовтня», — зазначив він. Раніше отримати узгодження на проектування таких ліфтів в житлових будинках було можливо через процедуру відхилення від ДБН. «Ті, хто хотів так проектувати, мусили вирішувати це питання через процедуру відхилення від ДБН, що досить ускладнювало процес. Або гірше – могли вирішувати це через корупційні зв’язки взагалі не узгоджуючи. Ми хочемо зробити так, щоб все було прозоро, законно, зрозуміло і, звичайно, безпечно і комфортно для людей», — додав Парцхаладзе. Відповідно до змін, ліфти в паркінг дозволяється розміщувати за умови влаштування протипожежних тамбур-шлюзів з підпором повітря у разі пожежі не менше 20 Па. У підземних гаражах протипожежні тамбур-шлюзи потрібно розміщувати перед шахтами ліфтів, а у наземних — перед виходами до приміщень житлового будинку. При цьому, на першому поверсі будинку не треба передбачати вихід з ліфтів паркінгу до загального ліфтового холу пожежного ліфта. Сполучення житлових поверхів будинку і підземного паркінгу, що має не більше 2-х підземних поверхів, допускається пожежними ліфтами або такими, що відповідають їх вимогам, з можливістю влаштування зупинок на житлових поверхах.