Ціни на оренду в великих містах Польщі зросли на 20-25%


 Великий потік біженців з України призвів до буму на оренду нерухомості у Польщі. Про це повідомляють в аналітичному центрі агенції з працевлаштування Gremi Personal. На початку березня кількість запитів на житло на популярних сайтах оголошень значно виросла — на 166% на порталі Otodom і на 114% на OLX порівняно з останнім тижнем лютого 2022 року. Кількість оголошень зменшилася на чверть. Ця ситуація напряму пов’язана з напливом біженців з України. В агентстві констатують, що квартири для оренди швидко зникають у Варшаві, Вроцлаві, Кракові, Гданську, оскільки українці передусім їдуть у великі міста Польщі. Частину біженців розміщують у спеціальних центрах, також поляки приймають українців у свої родини або віддають будинки чи квартири безкоштовно. Допомагають і роботодавці — наприклад, агенція Gremi Personal вже надала тимчасовий притулок для більш ніж 150 осіб, переважно родин власних працівників. :  Натомість частина українців шукає житло власноруч. Через підвищений попит ринок вже відреагував ростом цін оренди на 20−25%. Зняти двокімнату квартиру у Варшаві площею 45 кв.метрів обійдеться у 3 тис. злотих (21 тис.грн) і вище. У лютому таку квартиру можна було орендувати за 2500 злотих. «Громадянам України, які приїжджають до Польщі, варто оселятись і у менш відомих та невеликих містах. Таким чином, у них збільшуються можливості працевлаштуватися. Великі польські виробничі підприємства розташовані якраз в межах малих міст. І саме вони зараз мають найбільше вакансій для українських жінок, які можуть приступити до роботи без досвіду і знання польської мови, і готові підлаштовувати виробничі процеси з урахуванням того, що жінки приїхали до Польщі з дітьми», — стверджує генеральний директор агенції з працевлаштування Gremi Personal Томаш Богдевич. Станом на 16 березня, до Польщі приїхало 1,5 млн українців. Польський Сейм ухвалив  , який регулює процес перебування, працевлаштування і доступу до соціальних програм для біженців з України.