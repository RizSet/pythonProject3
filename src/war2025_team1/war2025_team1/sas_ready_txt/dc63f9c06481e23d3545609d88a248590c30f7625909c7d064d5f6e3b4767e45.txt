Скільки коштує купити квартиру в Києві


 Купити 1-, 2-, 3- кімнатну квартиру в Україні стало на 5% дорожче. Середня ціна однокімнатної в Києві склала $54 600, двійки — $77 800, трійки — $110 100. Про це йдеться в аналітиці   за 2020 рік. З початком епохи new normal квадратні метри подешевшали на 2−3%. Продавці почали підіймати вартість з літа. Так, придбати власне житло до кінця року стало на 5% дорожче. Разом з цінами стала зростати й пропозиція. Серед «одиничок» та «двійок» — до четвертого кварталу оголошень про продаж додалося на 31% і 36% відповідно, тоді як охочих продати трикімнатні квартири стало більше лише на 3%. Протягом року найбільш вигідним варіантом для покупки однокімнатної в столиці став Деснянський район — $36 200 у середньому. До $40 000 можна також було відшукати житло у Святошинському. На третьому місці за фактором найменшого бюджету опинився Солом'янський район — $44 000. Найдорожчі однокімнатки стабільно залишаються на Печерську — $117 300 у середньому. Слідом за ними йдуть однокімнатні квартири Голосіївського та Шевченківського районів — близько $61 800. Попри ціни, в цих районах продавці та рієлтори виставляють найбільше об'єктів на продаж. Найменше ж оголошень у самому бюджетному Деснянському районі. Що стосується двійок, Троєщина знову входить у лідери бюджетних квартир. Ціна за двокімнатну відповідає вартості однокімнатної в середньому по Києву. Можна купити житло за $49 300. В інших районах столиці вилка цін стартує від $54 000. Вигідно брати в Деснянському районі й трійку — $60 000 в середньому. Цікаво, що трикімнатна в Голосіївському обійдеться майже так само, як і однокімнатна квартира на Печерську. У Голосіївському, Шевченківському та Печерському об'єкт коштуватиме не менше $100 000. Купити однокімнатку, двійку або трійку в інших великих містах вочевидь коштує дешевше. Так, у Дніпрі середня ціна за квартиру мрії з однією кімнатою — $26 600, з двома — $35 500, з трьома — $45 700. У Львові стати власником своєї квартири можна, якщо купити однокімнатну за $38 700, двійку — $51 800, трійку — $63 300. Одеські квартири продають за наступними цінами: одиничка — $32 700, двійка — $46 400, трійка — $59 400. Харків: однокімнатна — $25 400, двокімнатна — $38 900, трикімнатна — $52 900.