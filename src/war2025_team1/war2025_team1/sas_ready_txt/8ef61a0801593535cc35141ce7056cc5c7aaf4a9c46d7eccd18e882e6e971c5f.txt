Як війна в Україні вплинула на європейський ринок нерухомості

 Найбільше українців виїхали до Польщі – 2,8 мільйона осіб. Румунія прийняла 743,9 тисячі українців, Угорщина – 461,5 тисячі. У Молдові нараховується близько 423,9 тисячі біженців. Дещо менше – 337,3 тисячі проживають у Словаччині, повідомляє 24 канал. Цікаво  Ринок нерухомості під час війни: державна підтримка для відновлення економіки Такий притік населення створює навантаження на ринок нерухомості. Попит, що росте та обмежена пропозиція, призводять до зростання вартості житла в усій Європі, особливо у тих регіонах, які прийняли за 3 місяці війни найбільше людей з України.  Згідно зі звітом Habitat for Humanity Poland, країна вже стикалася із серйозним дефіцитом доступного житла у 2015 році. У звіті вказано, що Польщі бракує від 600 тисяч до 1,5 мільйона бюджетних поселень. До кінця 2021 року ця цифра зросла до 2,2 мільйона, інформує PwC Poland. Аналітик ринку нерухомості Евеліна Старух розповіла, що студентам та молодим сім'ям не вистачало до 3-х мільйонів квартир. Через це вони були змушені проживати із батьками. "Цей дефіцит може посилитися через прилаштування біженців з України в Польщі", – зауважила експертка. Польська компанія Otodom, яка спеціалізується на нерухомості, повідомила, що зростання попиту призвело до  підвищення оренди в середньому на 14%.  Інший звіт показав, що кількість квартир, доступних для оренди, скоротилася на 34 – 40%. А в таких містах, як Краків та Вроцлав – на 60%. Як змінювалася ціна квадратного метра у Польщі / Фото stat.gov.pl Водночас генеральний директор JLL Матеуш Бонка наголошує, що Польща залишається привабливим ринком для інвесторів, зацікавлених у комерційні нерухомості.  Навіть після початку війни в Україні Польща залишається безпечним інвестиційним портом. Ми не бачимо вагань ні в наших інвесторів, ні в тих, хто хоче орендувати тут промислові чи офісні будівлі,  – розповів він.    Вартість купівлі та оренди житла у Польщі: дані за березень 2022 року / скриншот із сайту traveltables Аналітики Румунії зазначили, що з початком війни в Україні інтерес клієнтів до купівлі квартир знижується по всій країні. Як заявив віцепрезидент Федерації роботодавців будівельних компаній Сорін Греу, банки проводять інтенсивний пруденційний нагляд для врахування міжнародного впливу на сферу. Водночас забудовники вирішили призупинити низку проєктів. Але це швидше наслідок зростання цін на будівельні матеріали.  Президент FPSC Крістіан Ербашу пояснив, що війна в Україні матиме ефект у довгостроковій перспективі. За його словами, навіть коли ринок оговтається від здорожчання матеріалів,  ціни зростуть на 50% або навіть удвічі. Прогнози частково підтверджують дії Нацбанку Румунії. Базові ставки по іпотеці піднялися вже вп'яте від вересня 2021 року. А ціна на "квадрати" є найвищою із 2008 року. Квартири у березні 2022 року  подорожчали на 20%  у порівнянні аналогічним періодом 2021 року, а вартість "квадрату" у Клуж-Напоці перейшла межу у 2 400 євро. Минулого року, за офіційними даними, ця цифра становила 1 477 євро. Вартість купівлі та оренди житла у Румунії: дані за березень 2022 року / скриншот із сайту traveltables Зросла по країні й орендна плата. Експерти говорять, що  тимчасове житло у Клуж-Напоці подорожчало на 12,7%  у порівнянні з аналогічним періодом попереднього року. Ціна оренди в Бухаресті зросла на 5,4%, у Брашові – на 9,4%.  Експерти Угорщини зазначають, що біженці з України почали формувати нову групу орендарів. Це платоспроможні люди, які шукають тимчасове житло на 2 – 3 місяці. Їхня головна мета, за словами орендодавців, повернутися додому, коли війна закінчиться.    Вартість купівлі та оренди житла в Угорщині: дані за березень 2022 року / скриншот із сайту traveltables Наразі квартири-студії в країні можна орендувати  від 300 – 350 євро на місяць , а вартість однокімнатної квартири стартує  від 400 – 450 євро. Влада країни пов'язує здорожчання із торішньою інфляцією, яка призвела до зростання орендної плати в Будапешті на 7,5%. А ось ринок нерухомості Республіки Молдова зіткнувся зі стагнацією. Після початку війни в Україні продажі  впали більш ніж на 70% . Однак це не вплинуло на вартість житла. Навпаки – через подорожчання будівельних матеріалів, які в основному доставлялися з України, експерти прогнозують, що наступного року квадратний метр у новому будинку може  подорожчати в середньому на 50 – 100 євро.  Вартість купівлі та оренди житла у Молдові: дані за березень 2022 року / скриншот із сайту traveltables   Крім того, війна скоротила кількість охочих продати чи купити жило. Ринок нерухомості в країні практично впав до рівня початку пандемії. А з прибуттям до Молдови українських біженців, збільшився попит на орендовані квартири. Відповідно зросли і ціни. За даними Національного банку Словаччини, за період війни в Україні,  ціни на житло зросли більш ніж на 20%  у порівнянні з 2021 роком. У Братиславі вартість нерухомості  підвищилася на 10%  у порівнянні із минулорічними показниками. Аналітики прогнозують, що до кінця року ціни в столиці зростуть ще на 17%. Водночас місцеві знаходять позитив у припливі українських біженців. За їхніми словами, українці зараз готові витрачати кошти на ті сфери, які переживали не найкращі часи під час пандемії. Зокрема, спостерігається підвищений  попит на офісні приміщення , оскільки багато компаній переїжджають з України.  Вартість купівлі та оренди житла у Словаччині: дані за березень 2022 року / скриншот із сайту traveltables