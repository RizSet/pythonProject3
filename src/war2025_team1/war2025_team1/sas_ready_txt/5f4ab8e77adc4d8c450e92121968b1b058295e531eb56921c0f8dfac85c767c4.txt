Експерт прогнозує зростання цін на первинному ринку нерухомості на 10-15%


 У 2022 році за сприятливих економічних умов та суттєвого зростання попиту вартість житла на первинному ринку може зрости на 10−15%. Найбільші цінові коливання можливі в період з квітня по червень та з жовтня по грудень включно. Про це заявив Михайло Підвисоцький, засновник та керуючий партнер групи компаній Concept Group. На думку експерта, з весни наступного року на первинному ринку житла очікується суттєве збільшення попиту. Проте, як зазначив фахівець, цікавість покупців буде зосереджена переважно на об'єктах класів комфорт та комфорт+. На його погляд, за сприятливої політико-економічної ситуації в країні, у 2022 році лише у 30−40% новобудов зростання цін буде мотивоване підвищеною популярністю у покупців. Передусім це стосується об'єктів високої якості зі створюваними умовами для комфортного життя та можливістю зберегти кошти від знецінення. «У 2022 році понад 60−65% попиту на первинному ринку буде зосереджено на 1,2-кімнатних квартирах площею до 60 м² саме в об'єктах класів комфорт та комфорт+, яким притаманні висока якість будівництва, а також передбачене створення повноцінного інфраструктурного комплексу», — розповів Підвисоцький. Експерт зазначив, що цінова ситуація на первинному ринку також залежатиме від темпів розвитку іпотечного кредитування, ефективності законодавчих змін у сфері містобудування, що мають гарантувати покупцям безпечне придбання осель. Він переконаний: щоби суттєво збільшити попит на новобудови, частка укладених за допомогою іпотеки угод має зрости до щонайменше 25−30% від усього обсягу продажів на первинному ринку житла. Фахівець нагадав, що за підсумками 9 місяців 2021 року лише близько 0,5% іпотечних угод на ринку житла припало на первинний ринок, а за програмою «Доступна іпотека» трохи більше 20% стосувалося придбання житла в новобудовах. «Розвиток іпотеки і законодавче регулювання первинного ринку — пов’язані між собою процеси. Адже мова йде не лише про доступність іпотеки для громадян, а ще й про те, щоб іпотека запрацювала на „безпечному“ первинному ринку. За оптимістичного сценарію, у найближчі роки кількість виданих іпотечних кредитів для придбання житла на первинному ринку може скласти 40−50% від загального обсягу іпотеки, що може спровокувати новий житловий бум», — наголосив Підвисоцький.