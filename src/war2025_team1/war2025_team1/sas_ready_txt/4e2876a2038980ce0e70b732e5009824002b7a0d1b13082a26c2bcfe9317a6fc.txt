Осмислення кризи Evergrande: три думки про «шторм» для китайського девелопменту

 
 
 
 
Згідно з поширеною думкою, Evergrande, яка працювала за принципом «займай, аби будувати», рухається до краху. І китайський уряд не збирається рятувати проблемну корпорацію шляхом «взяття на поруки», але намагатиметься зробити її колапс максимально безболісним для жителів країни. Головним страхом правлячої в КНР комуністичної партії завжди були і залишаються соціальні хвилювання серед 1,39-мільярдного населення Китаю, і вона зробить усе можливе, щоб їх уникнути. 
Грошових запасів у Evergrande залишилося менше $15 млрд, а страхи за її подальшу долю відлякують від неї нових вкладників. Тому без допомоги уряду компанія не зможе розрахуватися з постачальниками та кредиторами, будівельні проєкти їй доведеться зупинити, а частину своїх 200 000 співробітників звільнити. 
За дев'ять місяців 2021 року акції Evergrande подешевшали на 85%, а її найцінніший біржовий актив – підрозділ із випуску електромобілів Evergrande NEV – з квітня по вересень втратив у ціні 93%, або $84 млрд, на тлі чуток, що його недостатньо фінансують і хочуть продати для порятунку материнської структури. Цей біржовий обвал остаточно позбавив компанію можливостей розв’язати свої проблеми самостійно та створив проблему для влади Китаю. 
«Криза, що спіткала гігантського забудовника Evergrande, поставила $305-мільярдну задачу перед китайським президентом Сі Цзіньпіном: як змусити забудовників дотримуватися фінансової дисципліни, не викликавши соціальних заворушень», –   Reuters. 
«Уряд знає, що, коли не поводитиметься з Evergrande обережно і дійде до запуску процедури банкрутства, роздратовані домовласники й акціонери ризикують спровокувати соціальну нестабільність. Дефолти за боргами можуть підвищити в Китаї фінансові ризики, а масові звільнення – посилять тривогу з приводу безробіття. І від цієї паніки можуть постраждати інші приватні фірми», – наводить Reuters думку Тенґа Ренву, який очолює Школу державного управління при Пекінському педагогічному університеті. 
На   керуючого директора дослідницької компанії Orient Capital Research Ендрю Коллієра, проблеми Evergrande штучно створені Пекіном, який застосував обмеження для всіх компаній зі сфери нерухомості. Загибель забудовнику не загрожує, а паніка, що виникла, – це «буря в чайнику», яка виглядає комічною, якщо подивитися, як весь світ наразі переймається труднощами Evergrande. 
«Не дивно, що через «три червоні лінії» у компанії з найбільшими боргами виникли труднощі. Факт того, що влада Китаю продовжує примушувати забудовників до скорочення частки позикових коштів, свідчить про те, що Пекін вважає політику «трьох червоних ліній» слушною», – міркує Ендрю Коллієр. 
Evergrande є найбільш злісним порушником «трьох червоних ліній». Щоб опинитися нижче першої, цьому забудовникові необхідно зменшити обсяг боргів на $56 млрд при збереженні наявних у нього $355 млрд активів. За припущенням аналітиків, регулятори КНР влаштовують показову розправу над Evergrande для залякування інших китайських забудовників, щоб змусити їх зменшити свої борги й оздоровити китайських ринок нерухомості. 
«Легко зрозуміти, чому китайська влада так стурбована. За останні п'ять років у Китаю співвідношення обсягу боргів до ВВП зросло на 45% і перебуває на одному з найвищих рівнів серед країн, що розвиваються. У сфері нерухомості ситуацію погіршує те, що компанії набирають борги не лише у банків і на ринку облігацій, а й безліччю інших способів», –   Фонд Карнегі за міжнародний мир. 
Підживлюючись усілякими позиками, сектор нерухомості став одним із головних двигунів економічної активності Китаю, з майже 25%-вою часткою у ВВП (істотно вище, ніж в інших країнах). Але «борговий розгул» також спричинив невигідне для економіки «спекулятивне безумство», через що величезна кількість будинків, квартир і площ під забудову в Китаї стоять пусткою. В очікуванні зростання цін, багато власників земель і нерухомості, особливо в найпривабливіших для життя містах, не хочуть ані продавати її, ані здавати в оренду. Політика «трьох червоних ліній» покликана стабілізувати вартість житла та знизити його привабливість для спекулянтів. 
На   Лі Сеон Хьона, вченого з Центру китайських досліджень Fairbank у Гарвардському університеті, Пекін влаштував для Evergrande випробування, подібне до того, якими біблійний Бог змушував грішників покаятися та повернутися на праведний шлях. 
«Спостерігачі за Китаєм люблять порівнювати компартію КНР із християнським Господом, адже вони мають три подібності: вимогу абсолютної покірності, всюдисущу присутність і здатність до «всезнання»... Ми все ще гадаємо, що станеться з проблемним забудовником і його величезною купою боргів, і чи вчинить уряд божественне втручання для порятунку Evergrande від навислої над ним тіні смерті. Можливо – і як завжди – відповіді надасть Біблія», – пише Лі Сеон Хьон. 
На його думку, до Evergrande відмінно пасує вислів: «Господь дав, Господь і взяв» із Книги Іова. Відповідно до  біблійної логіки Компартія надала гігантському забудовникові все, що він має, і тепер може відібрати все до цента. З її благословення заснований 1996 року конгломерат Evergrande акумулював активи на $355 млрд, але, як і біблійний Іов, тривалий час жив безбожним життям, застосовував ризикові стратегії, – і дійшов до нинішньої кризи ліквідності. 
Анонсувавши політику «трьох червоних ліній», уряд Сі Цзіньпіна покарав конгломерат Evergrande випробуванням, щоб дати урок йому та решті учасників ринку нерухомості. Падіння гіганта має стати корисним і повчальним. 
«Evergrande – це Годзилла в порівнянні з іншими. Доки вона падатиме в організованому порядку, піднімаючи мінімальну кількість пилу, це буде прийнятним. Китайський сектор нерухомості споглядатиме це й отримуватиме урок. Китайська економіка загалом оздоровиться», – міркує Лі Сеон Хьон. 
«Дух людей Evergrande – ніколи не визнавати поразки та ставати сильнішими, коли справи йдуть важко, – це наше джерело сили в подоланні всіх труднощів!» – заявив Хуей Ка Янь, імовірно, розраховуючи, що історія для нього закінчиться так само, як для Іова з Біблії.