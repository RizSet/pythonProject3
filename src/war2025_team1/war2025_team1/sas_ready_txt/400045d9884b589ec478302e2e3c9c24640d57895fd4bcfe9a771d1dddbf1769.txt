Ринок оренди комерційної нерухомості почав оживати


 У порівнянні з березнем кількість вільних приміщень комерційної нерухомості зросла у всіх регіонах. Про те, як змінювалася динаміка на ринку комерційної оренди, і в яких квадратних метрів найбільше потребує бізнес говориться в аналітиці OLX Нерухомість.   У Києві, Львові та Дніпрі досі найбільше пропозицій для комерційної оренди. За останні шість місяців великий вибір серед комерційної оренди незмінно пропонує Київщина, Львівщина та Дніпропетровщина. Ці регіони займали лідерські позиції до 24 лютого і мають найбільшу кількість квадратних метрів для бізнесу. Багато вільних приміщень у Київській області: у червні на олх можна було вибрати із майже 21 тисяч оголошень. Це, до речі, удвічі більше, ніж у березні.   Також до десятки регіонів із великою кількістю пропозицій для комерційної оренди увійшли Одеська та Харківська області. Серед західних областей найбагатший вибір у Хмельницькій та Івано-Франківській областях. Станом на червень Львівська та Одеська області стали найпопулярнішими серед орендарів, аналогічна картина була у довоєнному січні. Саме в цих регіонах українці найчастіше відгукувалися на одне оголошення про вільну комерційну площу. Також до трійки лідерів у червні увійшла Житомирщина. У березні підприємці найчастіше шукали квадратних метрів для роботи на Заході України. У цей період активніше відгукувалися на оголошення у Закарпатській та Чернівецькій областях. Також у трійку увійшла Вінницька область, оскільки частина Київської на той час була окупована. Пропозицій з оренди серед офісних приміщень та магазинів/салонів на ринку найбільше. Кількість оголошень про оренду офісу до війни і зараз у 2 рази перевищує кількість приміщень під магазин/салон. Порівнюючи довоєнний лютий та червень, пропозицій здати в оренду будь-яку комерційну нерухомість побільшало. Найбільш відчутно додалося оголошень з оренди складів та приміщень промислового призначення (+42% та +40% відповідно), а також СТО — їх кількість на ринку збільшилась на 29%.   Щодо попиту від самого бізнесу, то найбільша середня кількість відгуків на одне оголошення про оренду автомийки — 8 реакцій. Наступні за популярністю кав'ярні, СТО, шиномонтаж (по 4 відгуки на одне оголошення) та фермерські господарства (3 відгуки на одне оголошення). Якщо порівнювати ціни на найпопулярніші типи комерційної нерухомості, то найбільше доведеться заплатити за оренду ресторану, кафе чи бару — понад 37 тисяч гривень на червень. При цьому найвигідніше зараз орендувати офіс, МАФ, магазин/салон або торгову точку на ринку. Середньомісячна вартість цих типів нерухомості у червні була у діапазоні 6−7 тисяч грн. Так, у порівнянні з довоєнним періодом, орендувати МАФ у червні коштувало на 39% дешевше, ніж на початку лютого, а середньомісячна плата за приміщення під магазин чи салон впала на 26%.