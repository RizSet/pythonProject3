У 2022 році переселенці отримали 336 пільгових кредитів на придбання квартир


 Сім'ї з-поміж внутрішньо переміщених осіб вже отримали 572 пільгових іпотечних кредити на придбання житла, з них 336 — видано у 2022 році за результатами 9 незалежних відборів. Про це йдеться у   Мінреінтеграції. Загальна сума виданих кредитів становить понад 766 млн грн. Надання пільгових кредитів реалізується в межах спільного проєкту Мінреінтеграції та Держмолодьжитла. Програма «Житлові приміщення для внутрішньо переміщених осіб» стартувала у 2021 році, була призупинена з початком повномасштабного вторгнення РФ й поновилася у серпні 2022 року. Восени 2022 року уряд розширив можливості участі у програмі забезпечення житлом внутрішніх переселенців. Так, кредити надаються на строк до 30 років (раніше 20 років) під 3% річних, виходячи з нормативної площі житла 52,5 кв. м на особу чи сім'ю з двох осіб і додатково 21 кв. м на кожного наступного члена сім'ї. Також громадяни отримали можливість обирати собі житло, яке реконструйовано не більше ніж 35 років тому (раніше 25 років). Крім того, право на участь у програмі з’явилося у тих осіб, які мають житло на території громад, де тривають воєнні дії або які перебувають у тимчасовій окупації. У відомстві нагадали, що проєкт фінансується коштом гранту німецького уряду через Кредитну установу для відбудови KfW. Зареєструватися для участі у програмі можна через портал «Дія» або у регіональних управліннях Держмолодьжитла. 