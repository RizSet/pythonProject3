Втратили житло удруге: сотні українських біженців у Великій Британії стали бездомними

 Програма, яка працює з 18 березня, заохочує британців селити в себе українців. За це господарям житла пропонують чималі компенсації. Утім, через відсутність гарантій, все більше українців стикаються із виселенням.  Читайте також  Нові пріоритети: яке житло будуватимуть в Україні після війни Минулого місяця британські медіа почали розповідати історії про українських біженців, яких без попередження виганяють на вулицю.  Станом на початок червня було відомо про 90 скасовних домовленостей за програмою Homes for Ukraine. Через це українці, які опинилися в чужій країні, були змушені шукати нове житло. Ще у 55 випадках українці й зовсім не отримали запропонованого житла – по приїзді в країну пропозиції виявлялися недоступними.  Лише 20 осіб знайшли хостів, які запропонували оселю, що відповідала усім параметрам. Ми засмучені, однак не здивовані тим, що домовленості зриваються. Ідея, що травмовані біженці отримають допомогу від незнайомців, з якими сконтактувалися у фейсбуці, – завжди була ризикованою,   – розповіла гендиректор організації Refugees at Home Лорен Скотт. Вона додала, що сьогодні не існує налагоджених механізмів ані переселення біженців до інших господарів, ані переспрямування виплат до нових господарів. До українців, які опинилися на вулиці,  місцева влада ставиться як і до інших бездомних.  Така ж ситуація була і з біженцями з Афганістану. 37-річна киянка Анна прибула до Великої Британії з чоловіком та однорічним сином наприкінці березня. Їх прийняла родина британців у Нортгемптоні. Спершу господарі були гостинними, проте невдовзі їхній ентузіазм послабшав.  Вони переселили українців до прибудови, а невдовзі й зовсім заявили, що хочуть припинити спонсорство. Анна каже, що не розуміє, що трапилося, бо настрій британців змінився швидко, і вони не пояснили причин виселення.  Дізнавшися про інцидент, місцева влада поселила родину Анни в кімнату в хостелі. Проте безкоштовно проживати там можна лише кілька днів. Зараз сім'я Анни відходить від шоку.  Ми втратили свій дім в Україні, й коли прибули сюди, вважали, що ми у безпеці, однак втратили дім удруге,  – розповідає українка. Зараз родина співпрацює з організацію Refugees at Home, яка допомогла знайти інших господарів. Ця ж організація закликає уряд Великої Британії розробити план для допомоги українським родинам, яким не вдалося отримати прихисток. Соромно, що сім’ї, які втекли від розв’язаної Путіним жорстокої війни, опинилися без даху над головою тут, у Британії,  – заявляє депутатка Ліза Ненді. Вона додає, що міністрів попереджали про ці ризики, однак вони вирішили використати схеми поселення українців для піару, замість того щоб робити свою роботу та організувати справді дієві та безпечні методи розселення біженців. В уряді, своєю чергою, наголошують, що після російського вторгнення до Великої Британії прибуло понад 77,2 тисячі українців, тож, вважають вони, без прихистку залишився не такий великий відсоток.