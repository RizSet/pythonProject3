Експерти розповіли, скільки коштує «однушка» у Києві


 Однокімнатну квартиру в Києві в середньому можна купити за 25 тисяч доларів. Про це   розповів екс-президент Асоціації фахівців з нерухомості Сергій Злидень. За його словами, у передмісті ціни нижчі — близько 20 тисяч доларів. «Найдешевші столичні квартири продають у віддалених районах. У будинку, який практично здали в експлуатацію, квадратний метр коштує 19-20 тисяч гривень. У будинку на етапі фундаменту — 17,5 тисяч. На вторинному ринку квадратний метр у середньому коштує 25 тисяч гривень. У центрі та поблизу метро квартири на 15-20% дорожчі», — каже Злидень. У новобудовах понад 40% квартир — однокімнатні. «У 2008-2009 роках квартири в основному будували великої площі. Тоді середня найпопулярніша однокімнатка мала 45-55 м². Коштувала дуже дорого. У 2013-му популярності почали набирати квартири невеликої площі. Ціни на них впали удвічі порівняно з 2008 роком», — говорить експерт з нерухомості. За словами віце-президента Асоціації професійних управителів нерухомістю Анатолія Топала, українці найчастіше купують однокімнатні квартири площею 38-45 м². Двокімнатні — 55-75 м². «Шукають квартири з функціональною площею. Серед одно- та двокімнатних однакового метражу, обирають останні. Адже різниця в ціні не велика. Також на ринку з'явилися однокімнатні квартири великої площі. Тоді розпланувати площу можна самостійно. Наприклад, перебудувати у двокімнатну квартиру», — каже Топал.