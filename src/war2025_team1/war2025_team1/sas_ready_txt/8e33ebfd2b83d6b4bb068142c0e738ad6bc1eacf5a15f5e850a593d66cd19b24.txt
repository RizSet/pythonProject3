Знижки на квартири до 25%: чим київські забудовники заманюють покупців


 До вересня найбільші київські девелопери запропонують потенційним покупцям житла на первинному ринку знижки у розмірі від 10% до 25%. Про це розповів співзасновник та керуючий партнер компанії INSPI Development Володимир Семенцов. За даними експерта, розмір знижок залежатиме насамперед від стадії будівництва того чи іншого ЖК, чи секції у складі житлового комплексу, від кількості нереалізованих квартир, а також від фінансової спроможності забудовника вести будівництво, мінімізувавши залучення коштів громадян. На його погляд, в об'єктах, в яких виконано понад 70% будівельних робіт, за умови 100% сплати вартості квартири розмір знижок може варіюватися від 10% до 15% в гривневому еквіваленті. В об'єктах, в яких роботи виконані лише на 50%, знижка може сягати 25% в гривні. «Наразі мова йде про те, що очікувані знижки застосовуватимуться на квартири, виставлені на продаж за довоєнними цінами та з максимальною оплатою на момент придбання. Забудовники розраховуватимуть на залучення потенційних покупців в об'єкти з високим ступенем готовності», — зауважив Семенцов.