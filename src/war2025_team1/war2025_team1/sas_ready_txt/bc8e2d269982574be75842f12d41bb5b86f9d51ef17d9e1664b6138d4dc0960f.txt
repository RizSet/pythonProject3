Під фінал Ліги чемпіонів готелі підвищили ціни у 5-10 разів


 Завантаження найбільш затребуваних готелів Києва на період проведення фіналу Ліги чемпіонів УЄФА сягає 100%, а ціни перевищують звичайні тарифи у 5-10 разів. Про це заявляють опитані агентством   експерти. «На період проведення фіналу Ліги чемпіонів UEFA, який відбудеться 26 травня в Києві, заброньовані вже практично всі готелі (понад 90%). У більшості з них існує мінімальний період бронювання на час проведення матчу, найчастіше від 3 до 5 днів», — повідомила директор департаменту оцінки й консалтингу Colliers International (Україна) Наталія Чистякова. «Вартість номерів залежить від місця розташування готелю. Ціни на номери в центральних готелях у 5-10 разів вищі за стандартний тариф», — сказала вона. За її даними, найбільшу популярність мають об'єкти категорії 3, 4 і 5 зірок у центральній частині міста, тариф на номери зменшується в міру віддалення від НСК «Олімпійський». Зокрема, як повідомили в готелі Park Inn by Radisson Kyiv Troyitska, розташованому поруч із НСК «Олімпійський», усі номери в об'єкті вже викуплено. Водночас у готелі пропонують гостям опцію внесення до списку очікування, і після 4 травня вони отримають відповідь про те, чи з'явилися вільні номери. «З огляду на помилки минулих років під час проведення заходів такого рівня готельєри найчастіше бронюють номери за передоплатою в розмірі щонайменше 70%», — зазначила Чистякова. За словами заступника керівника департаменту стратегічного консалтингу UTG Костянтина Олійника, великий попит серед іноземних туристів мають готелі міжнародних брендів. «На період футбольної першості можна очікувати завантаження більшості київських готелів щонайменше на 75-80%, а в найбільш затребуваних і популярних — 100%. Іноземні туристи, особливо під час першого відвідування країни, обирають зрозумілі їм міжнародні бренди», — зазначив він. Водночас учасники ринку стверджують, що спортивна подія не дуже вплинула на завантаження готелів.«Фінал Ліги чемпіонів-2018 не особливо відіграє роль у зростанні готельних показників Ramada Encore Kiev, таких як вартість номера, ADR (середня дохідність на номер — ЕП) і заповнюваність — фінал проводиться всього кілька днів. У цей тиждень ми побачимо тимчасове зростання заповнюваності готелів, і ADR підвищиться вдвічі й більше», — прокоментували в готелі Ramada Encore Kiev. У готелі також зазначили, що глобальних змін у процедурі прийому гостей на ці дати не передбачено. Мінімальне розміщення в Ramada Encore Kiev можливе на дві ночі, середня ціна одномісного розміщення на одну ніч змінилася незначно і становить EUR170.Готель «Опера» (керуюча компанія — «Еста Холдинг») також відзначила невелике зростання завантаження готелю, ціни були переглянуті, однак вони сильно відрізнялися залежно від часу бронювання. «Різниця за завантаженням готелю невелика. В той самий період минулого року в нас було завантаження 88%, нині — 100%. Середнє бронювання становить три дні: 24-26 травня», — прокоментували в готелі.