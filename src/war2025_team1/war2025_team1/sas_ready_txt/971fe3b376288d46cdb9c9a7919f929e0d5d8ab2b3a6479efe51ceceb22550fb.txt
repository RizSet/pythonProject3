З 1 липня вже зареєстровано 322 угоди купівлі-продажу землі — Шмигаль


 За шість днів функціонування ринку землі зареєстровано 322 угоди з купівлі-продажу земельних ділянок сільгосппризначення, на відчуження яких раніше поширювався мораторій. Про це заявив прем'єр-міністр Денис Шмигаль під час засідання Кабінету Міністрів у середу, 7 липня,   у фейсбуку Кабміну. «Ринок землі запущений, угоди із землею сільгосппризначення укладаються прозоро і відповідно до встановлених процедур», — зазначив прем'єр. Прем'єр уточнив, що міфи щодо масового розпродажу землі та вивезення за кордон українського чорнозему не підтвердилися. Такий стан справ збережеться і в майбутньому. Ринок землі сільськогосподарського призначення, що запустився в рамках проведеної урядом земельної реформи, почав працювати 1 липня. На першому етапі реформи купувати і продавати земельні ділянки зможуть лише громадяни України. Одна фізична особа зможе мати в розпорядженні не більше 100 га. Право купувати землю сільгосппризначення 1 січня 2024 року отримають юридичні особи, створені відповідно до законодавства України. При цьому кінцевий бенефіціар одного або декількох юросіб зможе консолідувати через них сукупно не більше 10 тис. га.