Житло для переселенців: Київ має намір викупити тисячу квартир, але їх на всіх не вистачить

 
 
 
У столиці було близько 70 000 внутрішніх переселенців, підрахувала мерія в червні. Свіжіших оцінок наразі немає. 
Це українці, які приїхали зі східних та південних областей: із Харкова, Миколаєва, населених пунктів Донецької області та навіть з Одеси. У Києві їх приваблює можливість знайти роботу та орендувати житло за 7000–8000 грн, що дешевше, ніж у західних регіонах, вважає директор АН «Брок-Ріелті» Дмитро Корчєв. 
Розмістити переселенців місто запропонувало в орендованих квартирах. Київська міська рада вже збільшила статутний фонд КП «Житло-інвест» на 2 млрд грн, які будуть спрямовані на купівлю житла. За словами заступника голови КМДА В'ячеслава Непопа, який тривалий час очолював «Житло-інвест», планується придбати близько тисячі квартир. 
«Місто ухвалило рішення про закупівлю за кошт міського бюджету житла, яке буде власністю територіальної громади. Питання забезпечення житлом городян та вимушених переселенців можна буде вирішити завдяки оренді цього житла. Це може бути як довгострокова оренда, так і оренда з правом викупу», – цитує Непопа пресслужба Київської міської адміністрації. 
Жодної додаткової конкретики, як реалізовуватиметься програма, поки що немає. 
Непоп додав, що при виділенні житла пріоритет нададуть: 
«Це стане альтернативою для городян, які не мають фінансової змоги придбати житло. Особливо сьогодні, коли банки не кредитують будівництво нерухомості на первинному ринку житла», – зазначив Непоп. 
Запитань до програми, яка має розв'язати проблему переселенців, справді багато, визнає старший партнер адвокатської компанії «Кравець та партнери» Ростислав Кравець. «Немає вимог до житла, саму програму також не презентують. Але точно зрозуміло, що такі квартири мають здаватися з ремонтом та меблями», – каже він. 
Бентежить і відсутність механізмів розрахунку орендної плати. Якщо місто планує купити тисячу квартир за 2 млрд грн, то середня вартість апартаментів становитиме $50 000. За такі гроші в Києві можна придбати хіба що однокімнатну квартиру. 
Одне з найскладніших питань – як визначити, кому муніципальна квартира потрібніша, каже директор із маркетингу та продажу компанії «Міськжитлобуд» (ЖК River Stone) Ангеліна Деревльова. «Це люди, які втратили роботу та житло, чи багатодітні сім'ї?» – уточнює вона. І додає, що в Україні вже були черги на квартири, наприклад, серед силовиків, і деякі з них отримували житло раніше за інших. 
Ангеліна Деревльова вважає, що набагато ефективнішою була б програма часткової компенсації вартості оренди квартир. «Або місто могло б оплачувати за них комунальні послуги. Усе це знизило б фінансове навантаження на сім'ї», – каже експерт. 
Місто не повинно стягувати кошти за оренду квартир із внутрішньо переміщених осіб, вважає керуючий партнер консалтингової компанії SV Development Сергій Степенко. «Слушніше надавати такі квартири безкоштовно на 3-4 місяці, щоб дати людям можливість знайти роботу та винайняти житло», – додає він. Ростислав Кравець припускає, що за допомогою цієї програми місто, ймовірно, хоче допомогти забудовникам і викупити в них квартири. 
Нагадаємо, що після початку війни продажі житла зупинилися, а 20–25% покупців не платять розстрочки за раніше укладеними договорами на придбання об'єкта.