Банки знижують відсотки за кредитами, середня ставка за іпотекою вже 13% — голова НБУ


 У липні та серпні банки пожвавили кредитування бізнесу та населення і суттєво знизили відсоткові ставки. Про це під час монетарного брифінгу розповів голова НБУ Кирило Шевченко. Впродовж липня та серпня НБУ зафіксував позитивний тренд зростання кредитування, повідомив Шевченко. За його словами, загалом кредитний портфель українських банків за цей період збільшився на 3%. Зокрема, зазначив голова НБУ, суттєво зросло іпотечне кредитування. Крім цього, повідомив Шевченко, за попередніми даними скорочується портфель «поганих» кредитів. Їхня частка за липень-серпень скоротилась на 1,5%. За словами Шевченка, впродовж останніх 3 місяців банки значно знизили ставки за деякими категоріями кредитів. «Зокрема, ставки за кредитами для бізнесу вже нижче 10%. Для порівняння, середня ставка за такими кредитами у 1 півріччі становила 11%», — наголосив голова Нацбанку. :  За словами заступника голови НБУ Дмитра Сологуба, найнижчі відсоткові ставки зараз за короткостроковими кредитами для мультинаціональних компаній – близько 7% річних. «Якщо ж говорити про кредитні ставки для малого і середнього бізнесу і більш довгострокових кредитів, вони все ще в двозначній площині, але теж знижуються. Наприкінці минулого року вони становили близько 20% річних, а зараз 14-15%» — розповів Сологуб. Також суттєво знизились відсотки за іпотечними кредитами. «На початку року середні іпотечні ставки були на рівні 20% річних, а в липні вони становили близько 13%. Ми очікуємо, що в серпні вони будуть ще нижчі», — повідомив Шевченко. Водночас, голова НБУ визнав, що загалом за кредитами для населення банки суттєво не знижують ставки. :  Як раніше повідомляв Нацбанк, у першому півріччі цього року кредитний портфель банків зменшився через пандемію covid-19 та карантинні заходи. Зокрема, портфель чистих кредитів бізнесу скоротився за 2 квартал 2020 р на 6,3% у гривні та на 3,6% у іноземній валюті. Портфель чистих кредитів населенню зменшився на 5% за квартал. Скорочення цього показника відбулось вперше з 2017 року. :  Ключовим чинником скорочення стало формування банками резервів та зниження попиту на кредити через погіршення споживчих настроїв.