Середня вартість житла в новобудовах Києва знизилася на 0,42%


 Середня вартість житла в новобудовах Києва знизилася в червні на 0,42% і становить 23 900 грн/м2. Про це повідомила головна експертка інформаційно-аналітичного порталу 3m2 Вікторія Берещак. На її погляд, цілком закономірно, що влітку на ринку нерухомості спостерігається спадання активності. «По-перше, не всі потенційні покупці налаштовані купувати квартиру саме в цю пору року, а по-друге, досі невідомо, що буде з курсом національної валюти. Відчувається певний неспокій і невпевненість інвесторів», — сказала вона. Вікторія Берещак вважає, що потенційному покупцеві не варто чекати на суттєве зниження вартості житла, адже в більшості новобудов ціна м2 прив’язана до курсу американського долара. За її даними, за період з червня 2018 по червень 2019 ціна на первинному ринку Києва збільшилася на 6,22% або ж на 1400 грн. Водночас мінімальна ціна м2 у червні склала 16000 грн, що на 300 грн (1,84%) менше, аніж у травні. За період з червня 2018 року до червня 2019 року мінімальна вартість квартир зросла на 900 грн або на 5,96%. «Зростання ціни за рік безпосередньо пов’язане з кількома факторами: здорожчанням долара, робочої сили, вартості будівництва і будівельних матеріалів. Окрім цього варто відзначити вплив на ціну супутніх витрат на проектні роботи, створення об’єктів інфраструктури тощо. Наразі на ринку триває «час покупця», попит скеровує забудовників і диктує свої умови», — зазначила фахівчиня. За даними Вікторії Берещак, найбільше падіння ціни спостерігається в Подільському, Святошинському, Дніпровському і Дарницькому районі на 1 200 грн (-5,12%) до 21900 грн/м2, на 1000 грн (-4,52%) до 21100 грн/м2, на 900 грн (-4,27%) до 20200 грн/м2 і на 800 грн (-4,15%) до 18 500 грн/м2 відповідно. Натомість у Деснянському, Оболонському і Печерському районах ціни значно зросли: на 1 100 грн (6,21%) до 18800 грн/м2, на 1100 грн (5,58%) до 20800 грн/м2 і на 2000 грн (4,64%) до 45100 грн/м2 відповідно. У Голосіївському районі ціна зросла на 300 грн (1,19%) до 25600 грн/м2, а в Солом’янському і Шевченківському на 200 (0,94%) і 100 грн (0,31%) відповідно. Експертка також зауважила, що в червні 2019 новобудови економ-класу здешевшали на 500 грн (2,86%) до 17000 грн/м2. Комфорт-клас здорожчав на 600 грн (2,97%) до 20800 грн/м2. Бізнес-житло зросло в ціні 900 грн (2,57%) до 35900 гр/м2. Вартість квартир еліт-класу практично не змінилася: ціна зросла в середньому на 100 грн (0,17%) до 58100 грн/м2. «Первинний ринок житла багато в чому залежатиме від політичної ситуації в країні та курсу національної валюти. За деякими прогнозами, інфляція в Україні збільшиться на 15%, а курс американського долара сягне позначки в 30 грн, що може позначитися на зростанні цін на квартири. У разі такого сценарію, збільшення цін на первинне житло становитиме від 2% до 5%. Якщо ж курс гривні лишатиметься стабільним, то ціни на квартири в Києві корегуватимуться в межах 1-3%», — підсумувала Вікторія Берещак. Фахівці 3m2 проаналізували 191 житловий комплекс з терміном введення в експлуатацію у 2019-2021 роках.