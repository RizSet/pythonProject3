Чи вигідний орендний бізнес: хто й чому знімає житло в Києві

 
 
  У довоєнний час на ринку житла фіксували велику кількість інвестиційних угод. Сергій Степенко, керуючий партнер консалтингової компанії SV Development, каже, що 30-50% житла в Україні купували люди, які не планували жити в цих квартирах. Їх перепродавали або здавали в оренду. «Наразі такі угоди також є – громадяни не можуть вивезти великі суми за кордон і вкладають їх у купівлю нерухомості в українських містах. Інвесторів зараз не більше ніж 5%», – уточнює він. 
Опитані   ріелтори розповідають, що всі, хто здавав квартири в оренду до війни, не відмовилися від цього бізнесу. Деякі власники житла виїхали за кордон і спілкуються з потенційними орендарями через скайп чи вайбер. Додаткові кошти не зайві для тих, хто на якийсь час переїхав до Польщі, Німеччини чи Італії та отримує там соціальну допомогу від держави. 
  Якщо в березні-травні житло в Києві здавалося погано, то вже у вересні спостерігався бум попиту – переважно з боку переселенців, каже керівник агентства нерухомості «ПІК» В'ячеслав Козак. Їх зараз – кожен третій. Як правило, нові орендарі шукали дво-, трикімнатні квартири й часто приїжджали з тваринами. Не всі власники згодні, що у їхній квартирі оселиться кіт чи собака, тож кожен такий випадок вимагав тривалих перемовин. 
«Ми бачимо, що почалося відновлення ринку оренди», – каже Козак. Та й інші ріелтори зазначають: якщо влітку шукати орендаря доводилося місяць, то зараз – тиждень-півтора при адекватній ціні на квартиру. Якщо ж потенційні орендарі не звертаються – потрібно знижувати ціни. 
Козак додає, що про збільшення зацікавленості свідчить скорочення пропозиції. Якщо ще кілька місяців тому можна було знайти до десятка варіантів однокімнатних квартир за 10 000 грн, то зараз – лише три-п'ять. 
Ситуацією вирішили скористатися й інші орендарі. Козак каже, що люди, доходи яких прив'язані до валюти, після початку війни змогли зняти краще житло. Наприклад, один з орендарів – працівник IT-сфери, зміг переїхати з Голосієво на Печерськ. При цьому плата за оренду житла для нього не змінилася й становила близько $600 на місяць. Якби він залишився в попередній квартирі, то у валюті, у якій він отримує дохід, оренда подешевшала б з $600 до $375 на місяць. У середньому в перерахунку на іноземну валюту вартість оренди знизилася на 35-40%. За таких низьких ставок інвесторам невигідно вкладати кошти в цей сегмент. 
Однак багато хто намагається заощаджувати. Сильно просіли, наприклад, орендні ставки в передмісті столиці. Якщо до війни двокімнатна квартира в Ірпені в новому будинку здавалася за 12 000 грн, то кілька місяців тому квартиру можна було зняти за 6000 грн на місяць, розповідає В'ячеслав Козак. 
 Більшість тих, хто хоче зняти квартиру, віддають перевагу житлу в нових будинках, каже президент Асоціації фахівців з нерухомості Юрій Піта. Наприклад,  зараз однокімнатну квартиру в будинку, введеному не більше 10-12 років тому, можна зняти за 10 000 грн на місяць. На цьому тлі хрущовки, де спостерігаються проблеми з комунікаціями, проблемними сусідами, за 8000-9000 грн на місяць не виглядають привабливими. «Усі хочуть орендувати квартиру найкращої якості», – каже він. 
Анастасія Сітайло, директор агентства нерухомості Sitailo Real Estate каже, що це змінило підхід клієнтів до пошуку квартир – вони не хочуть винаймати житло поруч із військовими частими, ТЕЦ і місцями, куди потрапляють ракети. «Через проблеми з освітленням ніхто не хоче селитися на верхніх поверхах багатоповерхівок», – додає вона. В'ячеслав Козак навіть згадує, що одні з його клієнтів виїхали з житла в новобудові на 22 поверсі з гарним краєвидом на місто лише тому, що доводилося постійно підніматися пішки. 
  Ціни на оренду житла, найімовірніше, сильно не змінюватимуться до весни наступного року, каже Юрій Піта. Київ через постійні перебої з електрикою став менш привабливим у порівнянні з містами на заході країни. Але власники столичної нерухомості не готові знижувати ціни, – розповідають ріелтори. «Але як тільки військові дії закінчаться, у місто почне повертатися більше людей і ситуація докорінно зміниться», – каже Юрій Піта. Тоді оренда житла в столиці почне дорожчати. 
