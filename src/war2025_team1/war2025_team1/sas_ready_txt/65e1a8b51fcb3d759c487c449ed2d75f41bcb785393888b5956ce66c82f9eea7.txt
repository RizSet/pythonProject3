Об’єми будівництва житла в Україні зросли на третину


 За підсумками січня-березня 2019 року в Україні вже прийнято в експлуатацію майже 2,5 млн кв. м житла. Це на 32,3% більше, ніж за перші 3 місяці минулого року. Про це   заступник міністра ЖКГ Лев Парцхаладзе у Facebook. «Майже 2,5 млн кв. м житла вже прийнято в експлуатацію цього року. Такі дані Держстату за І квартал. Всього за 3 місяці вже введено в експлуатацію більше 26 тисяч нових квартир. Вагому частку в об’ємі усього прийнятого житла склали приватні будинки. Галузь динамічно розвивається, сподіваюсь, в цьому і подальших роках ми збережемо цю тенденцію», — написав він. Парцхаладзе також наголосив на важливості будівництва необхідної соціальної інфраструктури для жителів — дитячих садків, шкіл, поліклінік. Адже сьогодні існує велика проблема — диспропорція між будівництвом житла і важливих соціальних об’єктів. Одна з основних причин цього — видача містобудівних умов та обмежень з порушеннями. Це зловживання з боку посадових осіб органів місцевого самоврядування.   Заступник міністра наголосив, що згідно з нормами чинного ДБН «Планування і забудова територій» розраховані показники забезпечення місцями в школах та дитячих садках. Це середні розрахункові показники: на 1000 жителів не менше 135 місць у школах та не менше 38 місць — у дитячих садках. Радіус пішохідної доступності до школи має складати до 750 метрів, до дитсадка — 300 метрів. Норми є обов’язковими до виконання і діють з 1 вересня минулого року. За даними статистики, у містах України було прийнято в експлуатацію 1393,8 тис кв. м житла (56,8%), у сільській місцевості — 1060 тис кв. м (43,2%). У багатоквартирних житлових будинках було введено в експлуатацію 38,3% від всього житла, в одноквартирних (приватні будинки) – 61,7%. Всього за січень-березень 2019 року прийнято в експлуатацію 26 098 нових квартир. Крім цього, у I кварталі було прийнято в експлуатацію дачні та садові будинки загальною площею 182,8 тис кв. м. Це на 86,8% більше, ніж за 3 місяці минулого року. У розрізі регіонів, лідерами за обсягами введеного в експлуатацію житла стали Київська область (384,9 тис кв. м), Львівська (321,6 тис кв. м) та Івано-Франківська  (235 тис кв. м).