На глобальному ринку нерухомості надувається бульбашка


 Глобальний ринок нерухомості вже розігрівся настільки, що не здатен підтримувати нинішнє зростання,   Yahoo Finance з посиланням на дослідження  . Житло у розвинутих країнах переоцінено приблизно на 10%. Такий висновок міститься у дослідженні головного економіста Oxford Economics Адама Слейтера. Цей бум — один з найбільших з 1900-х років, додає він. Під час останнього буму 2006 року ціни на житло було переоцінено, згідно з оксфордським аналізом, на 13−15%. Знайомі з історією ринків пам’ятають, що відбулося згодом — глобальна фінансова криза, підігріта спекуляціями на глобальному ринку нерухомості. Нинішнє подорожчання, спричинене низькими відсотковими ставками та змінами у доходах населення, зумовлює у Слейтера побоювання щодо падіння в ціні у найближчому майбутньому. «Є підстави вважати, що чим довше триває бум на ринку нерухомості, тим більший ризик великого падіння в ціні. Найризикованішими ринками вважаються Нідерланди, Канада, Швеція, Німеччина та Франція», — стверджує Стейлер. Є, однак, і привід для оптимізму — падіння цін навряд чи буде таким болючим, як під час фінансової кризи. «Різке підвищення цін на житло виглядає тривожніше, коли воно супроводжується швидким ростом боргів на нерухомість. Зростання ціни, що тривало з 70-х, збіглося зі значним збільшенням співвідношення іпотеки до ВВП (з медіани у 20% до 60%, у нашій вибірці). І найбільші буми нерухомості супроводжувалися або відбувалися за швидким зростанням заборгованості, — пояснює Стейлер. — З цього боку нинішній бум має не такий загрозливий вигляд. Зростання іпотеки останніми роками було достатньо стриманим, хоча воно й почало прискорюватися. Співвідношення іпотеки до ВВП залишається нижчим, ніж воно було у 2008-му, а його нещодавнє зростання обумовлене спадом ВВП через пандемію у 2020 році». Але поки зростання цін на житло не дає підстав очікувати падіння. Радше навпаки — у США медіанна ціна на збудовані будинки у червні досягла $363 300 — це найвищий рівень з січня 1999-го, а нинішній ріст цін — найшвидший за понад 30 років. «Загалом цінам не загрожує падіння через жорсткі умови інвентаризації. Але я очікую, що темп зростання цін сповільниться до кінця року, — прогнозує Лоуренс Юн, головний економіст Національної асоціації ріелторів. — В ідеалі, ціна на житло зростатиме пропорційно росту доходів. Це цілком можливо у 2022-му, адже стане доступною більше новозбудованої нерухомості».