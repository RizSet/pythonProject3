Кабмін надав держгарантії щодо забезпечення іпотечних кредитів на 3 мільярди


 Кабінет Міністрів в ухваленій 16 листопада  2020 року постанові надав Державній іпотечній установі (ДІУ) держгарантії для забезпечення часткового виконання зобов`язань за внутрішніми кредитами на 3 млрд грн. Про це   на Урядовому порталі. Підстава – Закон про держбюджет на 2020 рік. Як зауважує ДІУ, залучення коштів шляхом випуску гарантованих державою облігацій дозволить ДІУ продовжити фінансування програми забезпечення житлом громадян на умовах фінансового лізингу. На початку вересня Верховна Рада внесла зміни в закон «Про державний бюджет на 2020 рік», якими Мінфіну надано право здійснювати за рішенням Кабміну додатковий випуск облігацій внутрішньої державної позики для докапіталізації згаданого акціонерного товариства. Нова ст. 161 закону про держбюджет-2020 надала Мінфіну право за рішенням Кабміну випускати облігації внутрішньої державної позики понад установлений раніше обсяг. Далі в обмін на випущені облігації купуються акції додаткової емісії акціонерного товариства, яке створено для впровадження фінансово-кредитних механізмів забезпечення громадян України житлом. У цьому випадку граничний обсяг державного боргу, встановлений законом про держбюджет-2020 року, відповідним чином коригується. Також Мінфін збільшує відповідні показники фінансування державного бюджету понад обсяги, встановлені додатком №2 до Закону про держбюджет-2020, на обсяг випущених облігацій внутрішньої державної позики. У грудні 2019 року уряд надав ДІУ державні гарантії на суму 3,7 млрд грн для забезпечення часткового виконання боргових зобов`язань за внутрішніми кредитами в 2019 році, в листопаді 2019 року – на суму 1,2 млрд грн. Кабмін анонсував підготовку нової програми доступних іпотечних кредитів. Як повідомив очільник Мінфіну Сергій Марченко, надавати іпотечні кредити, в тому числі на умовах фінансового лізингу, буде нова структура — ПрАТ «Українська фінансова житлова компанія».