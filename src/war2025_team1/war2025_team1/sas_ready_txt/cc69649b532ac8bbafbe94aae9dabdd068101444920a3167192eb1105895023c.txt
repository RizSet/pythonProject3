Мінрегіон визначився з розміром вікон при будівництві нових будинків


 У Мінрегіоні оголосили про запровадження оновлених державних будівельних норм, відповідно до яких розмір вікон у будинках пропонується розраховувати залежно від тривалості світлового дня у регіон, в якому зводиться будинок. Про це на своїй сторінці у Facebook написав заступник міністра регіонального розвитку Лев Парцхаладзе. За його словами, оновленими нормами пропонується розділити територію України на 4 світлокліматичні зони. Перша зона — Житомирська, Хмельницька, Тернопільська, Рівненська, Івано-Франківська, Львівська, Волинська області; 2 зона — Закарпатська, Чернівецька, Вінницька, Київська, Чернігівська, Сумська області; 3 зона — Кіровоградська, Дніпропетровська, Харківська, Полтавська, Черкаська, Донецька, Луганська області; 4 зона — Одеська, Миколаївська, Херсонська, Запорізька області, АР Крим. «Зараз територія України поділена лише на 2 світлокліматичні зони: до однієї зони входить Одеська область та АР Крим, до іншої - решта території України. Проте між регіонами досить суттєва різниця в світловому кліматі», — написав він. Він також зазначив, що запровадження нових зон дозволить більш точно розраховувати необхідну мінімальну площу вікон у приміщеннях в різних регіонах України.