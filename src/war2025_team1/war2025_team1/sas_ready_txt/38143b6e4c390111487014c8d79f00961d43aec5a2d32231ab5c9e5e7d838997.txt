У Львові складають реєстр житла для поселення переселенців з інших регіонів країни 

 Зокрема, шукають та просять долучатися людей, які є господарями, власниками нерухомості у Львові або знають, де є житло, в якому можуть знайти прихисток переселенці чи можуть допомогти у його пошуку. Важливо  Росія напала на Україну: хронологія основних подій Про це у коментарі  Тvoemisto.tv  повідомила одна з представниць кількох громадських організацій, керівниця офісу "Львів – місто літератури" Богдана Брилинська. За її словами, об’єднуватись почала самоорганізована група людей, яка мала спільну мету – знайти відповідь, як діяти у ситуації, що склалася та як допомогти тим, хто потребуватиме допомоги в цивільному житті. Завдання мінімум – створити мережу львів'ян та бізнесів загалом, які готові допомагати, а максимум – допомогти і підготувати усе, що тільки можна заздалегідь. До нас уже долучилося чимало інших волонтерських, громадських організацій, з якими навіть обговорили створення організованого штабу спротиву, який працюватиме у різних напрямках – допомога переселенцям, допомога армії, домедична допомога населенню,  – каже вона. Штаб спрямований на те, щоб зібрати інформацію щодо можливого поселення переселенців. Це стосується як тих, хто приватно пропонує розмістити людей у себе, так і рієлторів, які готові допомогти із пошуком. Богдана Брилинська додає, що після початку роботи штабу вже звернулося з десяток людей, які запитують про прихисток. Здебільшого, це жінки з дітьми, а також старші люди.  Важливо, що до нас звертаються не просто переселенці, які хочуть втекти, пережити чи перечекати складні моменти, а які ще й хочуть долучитися до певної діяльності – різних збірок чи медичної роботи,  – додає вона. Власників нерухомості у Львові, що можуть тимчасово поселяти у себе людей, просять  заповнити форму . Також є форма й для тих, хто планує переселитися до Львова і не знає до кого звернутися, заповнити її можна  за посиланням . 