Вартість нового житла в передмісті нижче, ніж на околицях Києва


 За підсумками 2018 року вартість житла на первинному ринку передмістя в середньому була на 28-34% нижче, ніж на околицях Києва. Про це «Мінфіну» повідомив керуючий партнер AVM Development Group Владислав Кононов. За його словами, такий ціновий розрив залишається стабільним протягом останніх 3-4 років. «Саме цінова різниця стає одним з головних критеріїв при виборі покупцем локації своєї майбутньої квартири», — зазначив він. Разом з тим, експерт не виключає, що ближче до кінця року, з появою на ринку передмістя нових проектів, які враховують норми ДБН щодо допустимої поверховості, цінова різниця між вартістю квартири в передмісті і на околиці столиці може дещо знизитися. «Нові будівельні норми значно підвищують собівартість будівництва в передмісті. За нашими даними, тільки за рахунок зниження поверховості, наприклад, з 12 до 9 поверхів, витрати будівельних компаній можуть збільшитися на 8-12%», — зазначив Кононов. Експерт також зазначив, що в 2019 році темпи зростання вартості житла в передмісті можуть бути в середньому на 3-5% вище, ніж в межах Києва. За прогнозом Кононова зростання вартості первинного житла в невеликих населених пунктах між Києвом і містами-супутниками (Ходосівка, Чабани, Чайки та ін.) може скласти до 15% в рік, в той час, як в самих містах-супутниках середнє збільшення вартості м2 не перевищить 10%. Експерт також вважає, що в 2019 році очікується сплеск інтересу покупців до котеджної забудови передмістя. «В минулому році, у порівнянні з 2017 роком, попит на котеджі площею від 100 до 350 м2 зріс на 3-4%. Головна причина зростаючого інтересу полягає в тому, що вартість котеджу в найближчих до Києва селищах, наприклад, площею в 100 м2, на сьогоднішній день порівнянна з вартістю 2 кімнатної квартири в 60 м2 в спальному районі. Тому цілком ймовірно, що котеджне будівництво може «забрати» частину покупців у приміських забудовників, які спеціалізуються виключно на багатоквартирному будівництві», — підкреслив керівник AVM Development Group.