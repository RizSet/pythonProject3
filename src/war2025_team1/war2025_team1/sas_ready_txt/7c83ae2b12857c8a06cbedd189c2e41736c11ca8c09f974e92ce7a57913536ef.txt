Встали стіною: навіщо девелопери об’єднуються

 
 
 
 
У будь-якого будівельного проєкту завжди декілька учасників: землекористувач, девелопер, генпідрядні організації та – почасти – великі інвестори. Наприклад, ЖК «Комфорт Таун» компанія KAN Development, що належить Ігорю Ніконову, будувала зокрема й за кошти інвестфонду Степана Черновецького. Але управляла  будівництвом саме KAN Development.  
При цьому для деяких із компаній, як-от Perfect Group, спільні проєкти складають більшу частку портфелю, для «Житло-Інвест» та BudCapital – приблизно половину, а для «Київміськбуду» чи Saga Development – меншість порівняно з власною забудовою. 
Існує кілька основних причин, які пов’язані з особливостями будівельної галузі, погоджувальних процедур та ринку нерухомості в Україні.  
 Вільних ділянок під житлову забудову у Києві майже не лишилося. Якщо відфільтрувати проблемі наділи – заарештовані, з іншим цільовим призначенням, з проблемною історією тощо, то отримати нову землю для забудовника – завдання надскладне. Це потребує великих затрат часу, фінансових вкладень, залучення великої кількості людей без будь-яких гарантій отримання бажаного результату. Водночас не всі, хто має землю, готові самостійно подолати всі етапи реалізації проєкту. 
«Сьогодні на ринку нерухомості ми спостерігаємо стабільну тенденцію до колаборації в реалізації проєктів. Одна з першочергових передумов – наявність великої кількості земельних активів у власності компаній, для яких будівництво не є профільною діяльністю», – говорить заступник директора з комерційних питань ІБК «Обрій» Олеся Перчак. 
І додає, що в подібних випадках власник земельної ділянки долучається до проєкту як партнер-землевласник й отримує від реалізації об’єкта певну суму коштів чи квадратні метри.  
Також трапляються випадки, коли в компанії є земля, але немає коштів для реалізації проєктів на ній. Це більш характерно для комунальних компаній, які мають доступ до первинного ринку. 
 Великі житлові комплекси, побудовані за принципом «місто в місті», стають дедалі затребуванішими серед покупців. «Ринок переходить у фазу великих проєктів: сьогодні девелопер рідко будує лише одну «свічку», натомість популярні житлові комплекси, квартали чи взагалі концепція «місто в місті». Звичайно, можливість залучити досвідченого партнера, поділити обов’язки та ризики, якщо йдеться про проєкти на десять та більше будинків – це велика перспектива до спільної роботи компаній на ринку», – каже керівник проєктів Perfect Group Олексій Коваль. 
Цю думку підтверджує й Олеся Перчак: «Друга передумова до колаборації – довгострокові проєкти масштабної забудови. Коли на ділянку об’єкта будівництва заходить кілька девелоперів і в межах майданчика реалізують свою частину загального проєкту. Тут ми вбачаємо велику перспективу розвитку партнерських відносин щодо якісного девелопменту та можливості своєчасного освоєння подібних ділянок», – зазначає вона. 
Окрім кількості будинків, великі житлові комплекси потребують власної інфраструктури – як-от дитячий садок, школа, медичний центр, магазини та кафе тощо. Зазвичай, ці об’єкти переходять під управління приватних операторів, але на етапі будівництва вимагають окремих фінансових вкладень і розуміння специфіки кожного з об’єктів. Тому спорудження «правильних» приміщень, пошук орендарів, які за рівнем послуг та цін відповідатимуть потребам майбутніх мешканців комплексу, – це окремий напрям діяльності. 
 Іноді трапляється, що девелопер недооцінив складність проєкту або припустився  помилок у процесі його реалізації.  Як наслідок – нестача ресурсів. І тоді до роботи над ним долучаються інші гравці. Але ця проблема більш характерна для Київської області. 
Якщо один гравець ринку має ділянку та проєкт, а інший вміє швидко будувати й продавати квартири у своїх об'єктах, то разом вони теоретично здатні створити якісний ЖК на готовому майданчику. 
«Маркетинг найчастіше курує один забудовник, однак інший обов’язково погоджує загальні підходи, рекламні кампанії чи навіть окремі матеріали. Прибутки розподіляються залежно від внеску кожного девелопера – зазвичай, до початку реалізації проєкту», – розповідає Олексій Коваль. 
Спільні проєкти поповнюють портфелі всіх девелоперів, які брали участь у реалізації. Наприклад, житлові комплекси «Київськміськбуду» значаться в набутку й у їхніх партнерів: ЖК «Зарічний» – у BUDdevelopment та IB Alliance, ЖК Svitlo Park – у Futura Huta, тощо. 
Трапляються й випадки, коли девелопер починає проєкт, але потім відмовляється від нього та передає іншому гравцеві. Причини можуть бути різними: продаж, банкрутство високі репутаційні ризики. Так, зводити ЖК «Новий Поділ» починала компанія Saga development, але потім  . Зараз цим проєктом опікуються Perfect group та Riverside Development  (25% компанії належить екснардепу Михайлові Бродському, 50% – співробітниці Saga development Ларисі Бурченко). 
Як і будь-який вимушений процес, колаборація забудовників має свої плюси та мінуси. До переваг зазвичай належать можливість об’єднання ресурсів та використання сильних сторін кожного з гравців. 
«Робота над проєктом разом із партнерами дозволяє швидше та ефективніше реалізовувати складні задачі, яких може бути дуже багато. Кожен вносить свої ключові компетенції, виконуючи роботи за певним напрямом, і паралельно навчається від партнера», – розповідає Олексій Коваль. 
Але перед кожним з них постає низка складних питань, що потребують додатково часу та витрат. Разом із тим неефективно побудовані процеси здатні нашкодити проєкту та навіть «поховати» його. «Можливі недоліки виникають тоді, коли ти невпевнений у своєму партнері. Однак, якщо у нас з’являються навіть найменші сумніви, ми відмовляємося від співпраці на етапі переговорів», – запевняє Олексій Коваль. 
«Як показує досвід, забудовникам непросто знайти спільну мову. Це як дві господині на кухні. У кожного свій підхід, свої правила, інструменти, свій порядок і бачення організації робіт: і будівництва, і фінансування, і залучення коштів. Тому, безумовно, знайти точку дотику часом буває нелегко. Отже успішна реалізація одного проєкту в партнерстві не є гарантією для вдалого завершення іншого в такому самому складі. І до цього треба бути готовими», – застерігає Олеся Перчак. 
Але загалом колаборація забудовників – природній процес для ринку.  На тлі дефіциту земельних ділянок у Києві наступний виклик –  . Нагадаємо, що в новому генплані закладено реорганізацію 1600 га промислових територій. Але їхня забудова потребує не лише навичок редевелопменту, а й політичної волі.