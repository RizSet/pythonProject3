Українці почали брати кредити на житло. Обсяги видачі іпотеки зросли на 82%


 В жовтні банками було видано 662 іпотечних кредити на загальну суму 491 млн грн. Це найвищий місячний показник, починаючи з грудня 2018 року. Про це   в результатах останнього опитування банків. У жовтні зріс середній розмір кредиту на купівлю житла. Якщо у вересні 2020 року він становив близько 700 тис. грн, то в жовтні – 741 тис. грн. Наразі середній розмір іпотечного кредиту на купівлю первинної нерухомості становить 830 тис. грн, вторинної – 730 тис. грн. Результати опитувань показали, що вторинний ринок продовжує суттєво переважати за кількістю й за обсягом кредитування. Частка укладених іпотечних договорів на купівлю житла на вторинному ринку в жовтні становила близько 87% за обсягом від усіх нових видач. В жовтні середньозважена ефективна відсоткова ставка за новими іпотечними кредитами дещо знизилася. За даними банків, у жовтні середня ставка іпотечного кредиту на вторинному ринку становила 14,3% (у вересні – 14,9%), на первинному – 17,2% (у вересні –18,4%). У регіональному розрізі найбільше іпотечних кредитів було видано в Києві — 187 договорів на 208,2 млн грн (28% від загальної кількості та 42% від загальної суми). Після Києва найбільше іпотечних договорів у жовтні укладено в Київській області – 73 договори на 68,1 млн грн (11% та 14% відповідно), у Харківській області – 63 договори на загальну суму майже 34,8 млн грн (10% та 7% відповідно), у Львівській – 38 договорів на 26,5 млн грн та Одеській областях – 33 договори на 22,6 млн грн.