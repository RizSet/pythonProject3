Товарообіг України зріс до $17 мільярдів — Держмитслужба


 За січень — лютий 2021 року товарообіг України становив $17,57 млрд, що на 4,44% більше порівняно з аналогічним періодом минулого року. Про це свідчать дані  . Від'ємне сальдо зовнішньої торгівлі України товарами в лютому 2021 року скоротилося на 47,5% - до $0,32 млрд, однак за два місяці зафіксовано його невелике збільшення на 5,9% - до $0,6 млрд. Згідно з даними Держмитслужби, імпорт за січень — лютий цьогоріч показав зростання до аналогічного періоду минулого року на 4,5% - до $9,09 млрд, експорт — на 4,4%, до $8,49 млрд. У лютому імпорт зріс проти лютого торік на 6,6% - до $4,87 млрд грн, тоді як експорт — на 14,9%, до $4,55 млрд грн. Найбільше Україна імпортувала мінеральні палива, нафту та продукти її переробки. А от вивозила чорні метали та зернові культури. Як зазначив заступник міністра економіки — торговельний представник Тарас Качка у фейсбуку, зростання експорту промислової групи товарів до $398 млн у лютому перевищило на 9,6% показники аналогічного періоду минулого року і на 21,6% - січневі. «Краще стала почуватися металургія. Експорт чорних металів (72 група) в лютому склав $764 млн (+12%)», — вказав торгпред. Експорт виробів з металу в минулому місяці показав зростання на 22% до лютого 2020 року — до $ 77,2 млн. Крім того, за даними міністерства, в лютому Україна на $50 млн, або 15%, порівняно з лютим минулого року збільшила експорт кондитерських виробів. Качка також відзначив зростання експорту соняшникової олії в лютому до такого ж періоду минулого року на 12% і до січня — на 14%, до $ 587 млн. Шрот (2 група) виріс на 25,7% і склав $169 млн. За даними Держмитниці, найбільшими торговельними партнерами в лютому залишалися Китай (від'ємне сальдо $1,8 млрд), РФ (- $1,1 млрд), Німеччина (- $1,3 млрд). У той самий час Качка зазначив, що експорт в ЄС в лютому збільшився порівняно з торішнім показником майже на 28% - до $1,97 млрд, в Азію — на 17,4%, до $1,48 млрд. Одночасно експорт в країни СНД знизився в лютому на 12,3% проти лютого торік до $461 млн. «Крім того, слід відзначити пожвавлення товарообігу з Британією — перші два місяці цього року ми експортували продукції на $145,2 млн. Це на 35% більше порівняно з січнем — лютим 2020-го», — написав Качка. Згідно з митною статистикою, в лютому цього року товарообіг між Україною та Великобританією склав $503 млн: експорт — $209,5 млн, імпорт — $294 млн.