Київміськбуд відмовився добудовувати скандальні ЖК Войцеховського. Жоден ЖК не має ані технічних умов, ані дозволів


 Київміськбуд відмовився добудовувати столичні житлові комплекси компанії «Укогруп» (так звані об’єкти Войцеховського) через те, що жоден з них не має ані технічних умов, ані дозволів. Про це президент ПрАТ «Холдингова компанія «Київміськбуд» Ігор Кушнір заявив в  для Mind. Кушнір вважає, що у скандальних недобудов «занадто великий шлейф»: 
«Є квартири, що продані двічі-тричі. Усі проекти мають проблеми із законністю, при цьому жоден з них не має ані технічних умов, ані дозволів, ані землі. Почати займатися цими об'єктами – рівносильно будівництву нового будинку». Братися за такий проект не лише економічно недоцільно, але й неоднозначно для репутації компанії, вважає Кушнір. «Необхідно думати про наших інвесторів, зарплати співробітникам колективу, про дивіденди місту. А щоб добудовувати проекти Войцеховського, необхідно кинути наші об'єкти, почати добудовувати чуже. Я не бачу в цьому доцільності!» – наголосив він. На думку президента «Київміськбуду», на ринку наразі є всього п’ять-шість компаній, у яких можна купувати квартиру у недобудованому будинку, але ситуація може дестабілізуватися в будь-який момент. Натомість в «Київміськбуді» ситуація більш стабільна, велику роль у цьому відіграє форма власності компанії – 80% належить міській громаді, у разі форс-мажору КМДА підставить своє плече, впевнений Кушнір. У лютому 2019 року Печерський районний суд Києва за клопотанням слідчого відділу Нацполіції заарештував 14 об'єктів компанії Укогрупп, яку ЗМІ і правоохоронці пов'язують з бізнесменом Анатолієм Войцеховским. Під арештом опинилися ЖК «Нова хвиля» (по вул. Харківське шосе), ЖК «Милославська» (вул. Милославська), ЖК «Совські ставки» і його відділ продажів (вул. Кіровоградська), ЖК «Синьоозерна» і його відділ продажів (пр. Правди і Гонгадзе), офісний центр «Домініон» (вул. Ушинського), ЖК «Флагман» (по вул. Лобачевського), ЖК «Родинний затишок» (бул. Гашека), ЖК «Олімпійське містечко», ЖК «Панорамне містечко », ЖК «Панорамний», зараз — «Деміївський квартал» (вул. Ракетна), ЖК «Східна Брама»і його відділ продажів (вул. Світла), ЖК« Сосновий бір »(вул. Олевська), ЖК« Науковий » (вул. Петропавлівська). Войцеховського підозрюють в організації організованої злочинної групи, несплаті податків і будівництві більше 40 об'єктів у Києві без дозволів. Юристи кажуть, що арешт житлових комплексів не призведе до втрати інвесторами прав на куплене житло.