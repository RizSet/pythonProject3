Як ринок нерухомості України реагує на девальвацію гривні: пояснення експертів

 Попередні економічні спади у 2008 та 2014 роках супроводжувалися суттєвою девальвацією гривні та суттєвим зниженням цін на купівлю квартир. Чи варто очікувати дисконтів на новобудови цьогоріч з'ясовувало інтернет-видання "Хмарочос".  Варто знати  Як отримати безкоштовне житло в Україні: список держпрограм та умови участі Житло в Україні давало покупцям не тільки дах над головою, але й відчуття стабільності та безпеки. До того ж на ринку фігурували інвестори. Завдяки вливанням їхніх коштів торік ціни на житло у столиці зросли на 30%, а у регіонах в середньому на 10 – 30% у доларах. Утім, повномасштабне вторгнення росії  поставило надійність такої інвестиції під загрозу . Сьогодні квартиру важко продати, неможливо вивезти із собою та ще й існує ризик її повного руйнування. Водночас, як свідчить аналітика, після нетривалого завмирання ринку у лютому – березні, вже у квітні ціни на "первинку" почали зростати по 5% на місяць.  Забудовники підвищують вартість нового житла, щоб "підігнати" заявлені ціни під очікувану девальвацію гривні, інфляцію та стрімке зростання собівартості будівництва,  –  йдеться  у звіті Національного банку України про фінансову стабільність (від червня 2022 року). Втім, як показує  аналітика ЛУН , у червні ціни знову впали до майже довоєнного рівня і з того часу зростають. Але такі ціни, згідно зі звітом Нацбанку, демонструють здебільшого "оптимістичні очікування продавців". Адже попиту покупців на новобудови в Києві майже немає. Як пояснює Володимир Даниленко, на той попит, який ми спостерігали півтора року до початку війни, звісно розраховувати не варто. Новобудовами подекуди цікавляться внутрішні переселенці, рідше – інвестори, які готові скуповувати кризові активи з метою заробити на них після закінчення війни. Натомість для відновлення повноцінного попиту на нерухомість знадобиться щонайменше 1,5 – 2 роки після завершення бойових дій. Українці очікують, що ціни повинні впасти пропорційно зниженню попиту, розповідає Денис Суділковський, директор з маркетингу ЛУН. Втім мало хто враховує, що  забудовник платить державі  – за оренду землі, податки, ліцензії тощо –  навіть в умовах відсутності прибутків . Крім того, зростає собівартість самого будівництва. Тож перш ніж оголошувати дисконти забудовники повинні вирахувати нову собівартість будівництва. В кризових умовах коливання валют та дефіциту будматеріалів це зробити досить складно. Продаж нижче собівартості створює значні ризики затягування будівництва або того, що об’єкт взагалі не буде добудовано. В умовах високої невизначеності забудовник повинен відразу встигнути освоїти отримані кошти, закупивши матеріали, чи виконавши роботи. Якщо девелопер продає зі знижкою і не виконує при цьому роботи – це подвійний ризик для клієнта,  – пояснює Володимир Даниленко, засновник M4U Estate. Як наслідок, наразі забудовники здебільшого пропонують тимчасові акції за фіксованим курсом. Як зауважує засновник бренд-маркетингової агенції Grape Юрій Гладкий, цей підхід є оптимальним в сьогоднішніх реаліях. Окремі девелопери зізнаються, що  через падіння курсу гривні змушені підвищувати ціни . Більш того, багато хто з них вже з початку року заклали девальваційне зростання у вартість об’єктів. Вони пояснюють це наявністю графіків, згідно з якими підіймають ціни на житло. Якщо курс гривні і далі падатиме, відповідно буде і поетапне підвищення цін. На скільки відсотків, сказати складно, він буде змінюватися з урахуванням зміни курсу,  –  діляться прогнозами  забудовники.  Експерти додають, що  зараз ринок шукає баланс.  Середня ціна, зібрана з пропозицій девелоперів, наразі не зовсім відповідає фактичним угодам на ринку. Як наслідок, представники компаній намагаються пропонувати  знижки індивідуально  – в разі безпосереднього бажання прямо зараз купити квартиру. 