Діяльність ДАБІ залишається однією з найкорумпованіших — Парцхаладзе


 Система державного архітектурно-будівельного контролю в Україні залишається однією з найкорумпованіших та потребує повного перезавантаження та реформування. На цьому наголосив заступник міністра ЖКГ України Лев Парцхаладзе в   РБК-Україна. «Зараз ми серйозно зайнялися повним реформуванням ДАБІ – Державної архітектурно-будівельної інспекції. Ця система все ще дуже корумпована – там зберігаються старі правила і процедури, немає ефективного механізму здійснення державного архітектурно-будівельного контролю. Ми створили робочу групу, куди увійшли одні з кращих фахівців неурядових організацій — BRDO, IDLO, TAPAS, Реанімаційного пакету реформ, Конфедерації будівельників та інших. По-перше, плануємо провести повний аудит повноважень і організаційної структури ДАБІ – повністю перезавантажити цю систему, створити ефективні електронні сервіси», — сказав він. Відтак, у межах повного перезавантаження діяльності ДАБІ, була розроблена концепція реформування цієї структури, а також план її реалізації. До нього увійшли такі пункти: «У частині електронних сервісів хочемо приблизно протягом півроку поетапно все змінити. Зараз є великі зловживання на місцях, в регіонах, оскільки отримання дозволу на будівництво традиційно було дуже корупційною сферою. Тому хочемо ввести персональну відповідальність керівництва ДАБІ і територіальних органів на місцях за правопорушення у сфері містобудівної діяльності – підвищити відповідальність посадових осіб», — поділився планами Парцхаладзе. Він також наголосив, що сьогодні, за статистикою, у Держархбудінспекції понад 50% відмов у наданні тих чи інших дозволів у будівництві. При чому без чіткої аргументації або пояснень. Разом з тим, чимало проектів видаються з реальними порушеннями і дозволи на них надаються. Тому ця проблема є також однією з першочергових для вирішення.