У грудні 2021 року банки видали рекордні обсяги іпотеки — НБУ


 В грудні 2021 року видали 1 113 іпотечних кредитів на загальну суму 990 млн грн. Це найвищий місячний показник за період опитування банків — з грудня 2018 року. Про видачу нової іпотеки у звітному місяці поінформували 20 банків. Про це свідчать результати чергового  . Загалом за 2021 рік банки видали 10,8 тисячі іпотечних кредитів на загальну суму 8,9 млрд грн. Порівняно з 2020 роком нове іпотечне кредитування торік майже подвоїлося за кількістю договорів та зросло в 2,4 раза в грошовому вимірі. Ринок іпотечного кредитування є дуже концентрованим. Майже 90% нових угод (на 7,5 млрд грн) за 2021 рік уклали п’ять банків. Банки переважно кредитують купівлю житла на вторинному ринку нерухомості: частка укладених іпотечних договорів у цьому сегменті становила близько 90% від усіх нових іпотечних кредитів у 2021. У минулому році зріс середній розмір   на купівлю житла. Якщо у 2020 році він становив близько 663 тис. грн, то у 2021 році — 819 тис. грн. Середній розмір іпотечного кредиту на купівлю первинної нерухомості у 2021 році становив 893 тис. грн, вторинної — 809 тис. грн. Середньозважена ефективна ставка за іпотечними кредитами в грудні 2021 року становила 16,1% на первинному ринку і 13,6% — на вторинному. За рік ставки знизилися на 0,8 в. п. та на 0,4 в. п. відповідно, незважаючи на те, що в листопаді-грудні спостерігалося незначне їх зростання. У регіональному розрізі найбільше іпотечних кредитів у 2021 році видано в Києві — 2,8 тис. договорів на загальну суму 3,1 млрд грн (35% від загального обсягу). Далі за цим показником розташувалися Київська область — 1,6 тис. договорів на 1,7 млрд грн (19%), Харківська — 1,1 тис. договорів на 739 млн грн (8%), Львівська — 580 договорів на 488 млн грн (6%) та Дніпропетровська область — 626 договорів на 407 млн грн (5%). Раніше «Мінфін»  , що Офіс Президента анонсував запуск іпотеки під 5% річних. Програма має стартувати вже у поточному кварталі. У межах програми «доступна іпотека під 7%» планували видати 5 тис позик у перший рік роботи програми. Фактично ж за 2021 рік видали тільки 1,4 тис. іпотек.