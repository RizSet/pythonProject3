Як перевірити нерухомість перед купівлею, щоб не стати жертвою шахраїв: поради адвоката

 Адвокат Мар'ян Сащук каже, що треба перевірити як майно, так і його власника. Це можна зробити за допомогою надійних ресурсів. Зверніть увагу  Шість нових проєктів у Києві та ще п’ять – у Львові: КН РІЕЛ поділилася планами на 2024 рік "Щоб не стати жертвою шахраїв, або щоб не стикнутись із різними неприємними ситуаціями, як майно, так і його власника треба перевірити. Звісно, у такому випадку ви можете скористатись послугами нотаріуса чи юриста, і я переконливо раджу це зробити, або можете це зробити самостійно", – розповідає адвокат. Самостійно це можна зробити за допомогою  Державного реєстру речових прав на нерухоме майно . Там є інформація про те, чи належним чином оформлена нерухомість, хто є офіційним власником цього майна, а також чи не накладено на це майно арешт чи інші обмеження. Інформацію про власника можна перевірити в  Єдиному реєстрі боржників  та  Автоматизованій системі виконавчого провадження . "За допомогою цих ресурсів ви вже перевіряєте власника. Чи не має він якихось кримінальних проваджень, які можуть накласти обтяження на майно. А також чи не внесений він до реєстру боржників. Адже якщо внесений, то такий власник не має права відчужувати майно", – інформує Мар'ян Сащук. Юрист рекомендує також перевірити інформацію на ресурсі про  Стан розгляду справ . "Цей ресурс дасть можливість дізнатись про усі судові спори, які були чи є у власника майна та які можуть стосуватись цього майна. Або у майбутньому бути підставою для накладення обтяжень на це майно", – поділився адвокат. Також потенційний покупець має право вимагати у власника оригінали правостановлюючих документів на нерухомість. А якщо мовиться про квартиру чи будинок, то ще й довідки про відсутність заборгованості по комунальних послугах.