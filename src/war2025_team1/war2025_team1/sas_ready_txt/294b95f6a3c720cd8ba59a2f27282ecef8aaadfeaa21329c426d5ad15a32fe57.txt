Нові ДБН: Забудовникам заборонено будувати багатоповерхівки в селах


 Мінрегіон ввів обмеження максимальної висоти житлової забудови в залежності від класифікації населених пунктів та чисельності їх населення. Про це повідомив заступник міністра ЖКГ Лев Парцхаладзе. «Якщо подивитися статистику, то Київська область, наприклад, щороку вводить в експлуатацію біля 2 млн квадратних метрів житла, в той час як Київ – 1,5-1,6 млн. Тобто активне будівництво ведеться в передмістях. Сільська місцевість забудовується як у містах, хоча не має для цього достатніх інженерних комунікацій, не вистачає соціальної інфраструктури. І ще один важливий критерій – безпека. Я маю на увазі, коли будуються 25-30-поверхові будинки, то відсутня пожежна безпека, адже в регіонах немає можливості ліквідувати пожежу в таких висотних будівлях. Ці території не можуть розвиватися так», — зазначив він. За його словами, щоб гармонізувати простір, планувати подальший розвиток населених пунктів, враховуючи можливості їх інфраструктури, у нових містобудівних ДБН ввели обмеження щодо житлової забудови населених пунктів залежно від їх класифікації та кількості населення, що проживає. Висота визначається без врахування шатрової покрівлі у разі її влаштування. У разі будівництва на складному рельєфі висота визначається із врахуванням цокольного поверху.