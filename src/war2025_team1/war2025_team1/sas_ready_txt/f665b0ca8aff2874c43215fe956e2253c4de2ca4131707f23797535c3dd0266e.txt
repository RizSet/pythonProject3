Мер Харкова виступив проти будівництва тимчасового житла для переселенців

 Про це міський голова заявив під час зустрічі із заступником міністра соціальної політики Віталієм Музиченком. Цікаво  Нові пріоритети: яке житло будуватимуть в Україні після війни За словами Терехова, раніше Харків вже мав досвід будівництва модульного містечка для вимушених переселенців із Донецької та Луганської областей, максимальний термін експлуатації якого був розрахований на три роки. Минуло вісім років, і, попри те, що конструкція стала непридатною, там досі живуть люди. Немає нічого більш постійного, ніж тимчасове. Тому я категорично проти тимчасового житла,  – наголосив міський голова. Терехов вважає недоцільним і будівництво модульних містечок на Заході України, яке зараз обговорюється громадськістю. "Не потрібно ставити на Заході України модульні містечка, витративши 30% коштів, а то й більше, від того, що потребує постійне житло. У нас є проєкти, ресурси, можливість та будівельні кадри. Тож давайте вже починати будувати. Нема чого зволікати. Усі хочуть додому, особливо харків'яни. Харків – те місто, яке заслуговує на особливе ставлення, тому я дуже прошу почути нас і стати на наш бік", – наголосив Ігор Терехов. Станом на 21 квітня у Харкові було зруйновано 1 929 житлових будинків. За даними  Офісу Президента , у Харкові внаслідок воєнної агресії російської армії до 500 будинків не підлягають реконструкції. Харківська влада вже визначила територію, де можна починати будівництво. Наразі розробляється документація, але для того, щоб почати зведення нових будинків потрібен дозвіл військових. Паралельно з новим будівництвом зноситимуться знищені будівлі.  