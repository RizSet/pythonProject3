Три місяці після деокупації: як відновлюється ринок оренди у Києві та області


 Цього літа кількість вільних квартир у столиці та області перевищує статистику минулого року. Орендарі теж активніші, ніж минулого року відгукуються на оголошення про здачу житла. Про це повідомляє OLX Нерухомість.       У порівнянні з минулим роком вибір квартир для оренди у Києві зріс більш ніж удвічі. Якщо в липні 2021 року можна було вибрати з 21677 пропозицій, то в аналогічний період цього року на ринку було 51974 квартири. Більше варіантів минулого місяця пропонували у Печерському (10 204 оголошення), Дарницькому (7 030 оголошень) та Шевченківському (6 151 оголошення) районах. Водночас зростав попит серед орендарів. У порівнянні з травнем цього року, у липні кількість дзвінків та повідомлень у відповідь на оголошення про оренду житла у Києві зросла на 33% та склала майже 112 000 відгуків. Це також на 16% більше, ніж у липні 2021 року. У порівнянні з минулим роком середня вартість оренди у Києві знизилася на 38%. Однокімнатні квартири подешевшали більш ніж на 2500 грн (-33%), двокімнатні «впали» в ціні майже на 4000 грн (-37%), а трикімнатні — на 6500 грн (-41%). Бюджетне житло можна знайти у Деснянському, Святошинському, Дніпровському, Оболонському, Подільському та Дарницькому районах. Так, середня вартість оренди однокімнатних квартир стартує від 5 000 — 6 000 грн/місяць. Двокімнатну квартиру у цих частинах міста можна орендувати за 6 000 — 8 000 грн/місяць. А ось трикімнатні коштують у середньому 8 000 грн/місяць у Деснянському районі столиці, близько 10 000 грн/місяць у Святошинському та 12 000 — 14 000 грн/місяць у Дарницькому, Дніпровському, Оболонському та Подільському районах. Активно відновлюється ринок довгострокової оренди області. Так, якщо порівнювати липень та травень, то кількість пропозицій зросла на третину та становила 6 266 оголошень про оренду. А у порівнянні з липнем 2021 року, вибір квартир зріс майже втричі. Найбільше варіантів минулого місяця було в деокупованому Ірпені — 2569 квартир. Також чималий вибір пропонували у Броварах — 1 378 пропозицій. Приблизно однакова кількість вільних квартир у Борисполі та Бучі (979 та 919 оголошень відповідно). У цих містах українці найбільш активно відгукувалися на пропозиції про оренду. У порівнянні з аналогічним періодом минулого року ціни на оренду у Київській області у липні також суттєво знизилися. Однокімнатні квартири подешевшали на 1400 грн (-28,5%), двокімнатні - на 1500 грн (-24%), а трикімнатні - на 2 000 грн (-23%). А от якщо порівнювати липень та травень цього року, то ціни практично не змінилися. Попри значні руйнування окремих міст області, на вартість оренди, як і у мирний час, більше вплинули наближеність до Києва, розмір міста та розвиненість інфраструктури. Наприклад, найнижчі ціни на оренду, як і минулого року, у селищі Бородянка: у середньому 3 500 грн/місяць за одно- чи двокімнатну квартиру. У Борисполі, Бучі та Гостомелі зняти однокімнатне житло можна було за 5 000 грн/місяць. Трохи менше ніж 5500 грн/місяць склала оренда в Ірпені або Василькові, а ось найдорожче — близько 6000 грн/місяць — орендувати житло у Броварах. Двокімнатні квартири на Київщині здавали в середньому в межах 5 500 — 8 000 грн/місяць. А ось трикімнатні квартири в липні коштували близько 6 000 — 9 000 грн/місяць. Найдоступніші ціни на квартири у Василькові, Борисполі та Бучі, а найвищі цінники на оренду у липні були в Ірпені та Ворзелі.