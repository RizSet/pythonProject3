Попит зростає: як змінилися ціни на оренду та купівлю квартир у Житомирі за два роки

 Наприклад, ціни на оренду житла зараз вищі на 2 – 3 тисячі гривень у порівнянні з 2022 роком. Все це пов'язано з підвищенням попиту, каже голова Житомирського регіонального відділення Асоціації фахівців з нерухомості Наталія Мелай. Зверніть увагу  Від вибору квартири до умеблювання: поради, які допоможуть облаштувати домашній кабінет Однокімнатна квартира в новобудові з індивідуальним опаленням коштує 12 – 15 тисяч гривень на місяць. На вторинному ринку однокімнатну квартиру можна знайти за ціною до 10 тисяч. Оренда двокімнатної квартири в новобудовах обійдеться у 18 – 20 тисяч гривень. На вторинному ринку житло з двома кімнатами – від 10 до 15 тисяч максимум. Якщо беремо трикімнатні квартири, то вони зараз мають попит, тому що люди попереїжджали великими сім'ями. Ці квартири не значно дорожчі як двокімнатні, плюс-мінус в такій саме ціні,  – зазначила Наталія Мелай. Ціни зросли, коли у жовтні 2022 року запрацювала державна програма "єОселя". У рамках допомоги можна придбати житло саме в новобудовах, тому на первинні квартири з'явився підвищений попит. Найбільше люди цікавилися однокімнатними помешканнями з ремонтом. "Коли будувався будинок, таку квартиру можна було купити у забудовника за 17 тисяч доларів. Пройшли часи, будинок збудували, відповідно вартість квадратного метра зросла. Коли будинок знали та створили ОСББ, така сама квартира без ремонту могла коштувати 22 – 23 тисячі доларів. Перед повномасштабним вторгненням в такому самому стані вона продалася за 25,5 тисяч доларів. Ця ж квартира без ремонту влітку 2023 року коштувала 32 тисячі доларів. А коли люди зареєстрували право власності на цю квартиру, зробили ремонт, то зараз вона виставлена на продаж за 57 тисяч", – розповіла рієлторка. Попит на квартири в новобудовах продовжує зростати, а тому в Житомирі є потреба в нових житлових об'єктах. У січні та лютому ринок житла в місті не надто активний, і так було завжди. Місцева рієлторка каже, що з настанням весни це зміниться, бо працює "відкладений попит". Найбільший попит зараз є на одно- та двокімнатні квартири від 20 до 40 тисяч доларів. Їх рієлтори називають "гарячими пиріжками". На ринку оренди найбільше запитів є на житло за ціною від 5 до 15 тисяч гривень. Хоча за останній рік з'явилося багато пропозицій дорогих квартир, які теж мають попит.