В Україні об’єми будівництва зросли на 24%


 За підсумками перших 3 місяців 2019 року підприємства України вже виконали будівельні роботи на суму 26,5 млрд грн. Індекс будівельної продукції по відношенню до аналогічного періоду 2018 року склав 24,3%. Про це повідомив заступник міністра регіонального розвитку, будівництва та житлово-комунального господарства України Лев Парцхаладзе  . «У 2019-му будівельна галузь продовжує зростати. За підсумками І-го кварталу вже виконано робіт на 26,5 млрд грн. Це на 24% більше, ніж за такий же період минулого року. Маю надію, що протягом наступних місяців таке зростання закріпиться і продовжиться», — сказав він. За підсумками звітного періоду індекс будівництва інженерних споруд склав 145,2%, будівель – 109,8% (житлових – 91,8%, нежитлових – 133%). Нове будівництво, реконструкція та технічне переоcнащення становили 79,6% від загального обсягу виробленої будівельної продукції, капітальний і поточний ремонти – 11,5% та 8,9% відповідно.