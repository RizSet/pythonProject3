Чи можливо зараз продати житло у прифронтових регіонах: що кажуть експерти

 Чим ближче до лінії фронту, тим нерухомість дешевша. Це пов'язано з ризиками через постійні обстріли з боку ворога. Наскільки реально продати будинок чи квартиру неподалік від лінії фронту? Експерти кажуть, що цілком. Зверніть увагу  Професійні секрети: відомий девелопер розповів, як візуально збільшити квартиру У Харківській області ринок нерухомості "живий", каже власник місцевої оцінної компанії "Дельта-Консалтинг" Роман Рябов. "Угоди є, хоча, зрозуміло, їх набагато менше, ніж до війни. Охочих продати значно більше, ніж потенційних покупців. Тож, чи вдасться укласти угоду, багато в чому залежить від готовності власника торгуватися й поступатися у ціні", – каже Рябов. Відомий експерт з нерухомості Юрій Піта зазначив, що є угоди також у Запоріжжі та Миколаєві. У Запоріжжі вони взагалі укладаються досить активно, враховуючи статус регіону. Точна статистика зараз закрита. Можливо, її розголосить за підсумками року Мін'юст. Але те, що ми бачимо, дозволяє стверджувати, що ринки нерухомості у прифронтових областях точно не зупинилися,  – розповів Юрій Піта. Рієлтор Михайло Артюхов додав, що ринок у прифронтових регіонах значно пожвавився після того, як нотаріусам дозволили оформлювати спадщину без територіальної прив'язки. Наприклад, у Києві можна оформити спадщину на будинок десь у селі під Херсоном чи Запоріжжям. Багато людей без роздумів продають свою нерухомість, бо хочуть отримати за неї хоч якісь гроші. "Продають житло приблизно по 400 − 500 доларів за квадрат. І навіть з'являється ринок "документів", коли продають право власності на зруйноване житло. Такса – 50 − 150 доларів за квадратний метр. На такі пропозиції теж є охочі. Зазвичай, це інвестори, що в майбутньому хочуть отримати "під документи" компенсацію від держави", – сказав Артюхов. Тобто, продати житло біля фронту можна. І це частково покриє витрати на нове дорожче житло в безпечніших регіонах.