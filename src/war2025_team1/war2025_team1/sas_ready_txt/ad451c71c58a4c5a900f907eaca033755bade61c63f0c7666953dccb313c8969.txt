Сертифікати за зруйноване житло можна буде використати для отримання пільгової іпотеки


 Міністерство економіки планує дозволити використовувати ваучер на «єВідновлення» як передоплату іпотеки за програмою доступного іпотечного кредитування «єОселя». Про це повідомила міністр економіки Юлія Свириденко,   Інтерфакс-Україна. «Маємо завдання стратегічне — хочемо об'єднати ваучер на відновлене житло й іпотеку. Думаю, за кілька місяців ми з таким новим продуктом до українців вийдемо», — сказала вона під час конференції Human Capital UA. 10 травня 2023 року в Україні стартувала програма «єВідновлення», у межах якої компенсацію до 200 тис. грн на ремонт можуть отримати власники пошкодженого житла. Ці кошти можна використати на придбання будівельних матеріалів, оплату будівельних робіт і послуг підрядників, які мають відповідні коди для роботи, а їхні продавці подали заявку на участь у програмі через портал «Дія». Програма доступного іпотечного кредитування «єОселя» запрацювала в Україні з жовтня 2022 року. На пільгову іпотеку під 3% річних терміном до 20 років із початковим внеском від 20% вартості житла можуть претендувати військовослужбовці — контрактники ЗСУ, працівники сектору безпеки й оборони, медпрацівники, освітяни, науковці. З 1 серпня подати заявку на участь у програмі під 7% можуть ветерани війни, учасники бойових дій, ВПО й громадяни, які не мають власного житла, більшого за нормативну площу.