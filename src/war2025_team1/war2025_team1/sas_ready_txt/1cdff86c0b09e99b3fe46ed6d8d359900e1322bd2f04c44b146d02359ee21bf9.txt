Ринок будівельних матеріалів: тенденції та очікування під час війни

 
Війна завжди має значний вплив на економіку та ринкові процеси країни. Так склалося, що компанія   була створена у 2014 році. Того ж року розпочався і збройний конфлікт з країною-терористом на сході нашої держави. Відтоді ми з року в рік переживали всі кризи, які спіткали економіку нашої країни та будівельну галузь, зокрема. За ці  роки ми навчилися швидко адаптуватися під умови, які диктує нам ринок, знаходити шляхи для розвитку, незалежно від зовнішніх чинників, і з кожним новим викликом ставати ще сильнішими. 
Початок повномасштабного вторгнення 24 лютого 2022 року миттєво справив сильний вплив на всі аспекти життя в Україні, включаючи економіку та ринкові процеси. Однією з галузей, які суттєво постраждали, був ринок будівельних матеріалів. Ми зіштовхнулися зі знищенням виробничих підприємств, що призвело до дефіциту значної кількості будівельних матеріалів, з обмеженням імпорту товарів в нашу країну, а також із зупинкою безлічі будівельних об’єктів на невизначений термін. 
В перший місяць майбутнє здавалося невизначеним і незрозумілим. Була неймовірна кількість питань без відповідей: «що буде з нашою країною?», «що буде з ринком?», «як, а головне, куди рухатися далі?». Єдиним, що було зрозуміло, це за будь-яку ціну зберегти команду та компанію. І після першого шокового місяця почався шлях до відродження. 
Аналіз ситуації показав нові реалії ринку. З’явився значний дефіцит товарів, через знищення, або зупинку виробничих підприємств. Водночас виникла потреба в матеріалах для швидкого відновлення постраждалої інфраструктури на звільнених територіях. Товарами першої необхідності стали ОСБ, фанера, цегла, газоблок, вікна та двері. 
Ще однією глобальною зміною на ринку стало те, що тепер більшу частину клієнтів, що потребують будівельні матеріали, стали складати державний сектор та міжнародні фонди. В нових реаліях довелося підлаштовуватися під нову систему співпраці, через тендерні майданчики, не маючи можливості спілкуватися з замовником напряму, як це було в комерційному секторі. 
У 2023 році ринок комерційної нерухомості потроху почав відновлюватися, зупинені об’єкти продовжили своє будівництво, люди, трішки звикнувши до нових реалій, вирішили не відкладати життя на потім та почали робити ремонти в оселях. Але порівнюючи ті масштаби, що ми мали до повномасштабного вторгнення, сьогоднішній ринок комерційної забудови виглядає суттєво меншим. 
Тенденції на ринку значною мірою залежатимуть від ситуації на фронті. Сподіватися на значне збільшення нового комерційного будівництва під час війни не варто, проте, є висока імовірність збільшення потреб держави в будівельних матеріалах. Враховуючи дефіцит певних груп товарів, є ймовірність відкриття нових виробничих підприємств, а також налагодження більш тісних зв’язків з нашими західними партнерами, для перекриття дефіциту імпортними товарами. 
Ми маємо усвідомлювати, що будівельна галузь буде існувати, допоки існує країна, адже все починається з будівництва, тому не варто опускати руки, але варто відкрито дивитися в очі реальній ситуації. Ми вже пережили випробування  та вистояли перед обличчями невідомого. Повномасштабне вторгнення стало тестом нашої внутрішньої сили, нашої готовності адаптуватися та творити. Сьогодні ми разом засвідчуємо, що з нашою волею та наполегливістю, немає нічого неможливого. Майбутнє – це те, що ми будуємо сьогодні, попри усі перешкоди. Вірити в перемогу і впевнено крокувати вперед, заряджаючи ринок робити це разом з нами – ось основна мета нашої компанії. 
Автор – Яна Мілевська, директор з розвитку компанії «Конструктив» 
 
