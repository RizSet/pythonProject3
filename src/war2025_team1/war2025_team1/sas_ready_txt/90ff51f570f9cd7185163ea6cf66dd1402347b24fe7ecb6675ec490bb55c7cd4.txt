Вартість приватних будинків зросла на 3-5% — Асоціація ріелторів


 Приватні будинки в передмістях Києва, Харкова, Одеси, Дніпра та Львова з липня до вересня 2021 року подорожчали в середньому на 3−5%. Про це заявив президент Асоціації фахівців з нерухомості (ріелторів) України (АФНУ) Юрій Піта. «За останні три місяці на ринку приватних садиб спостерігається уповільнення темпів зростання їх вартості. На цю мить попит на приватні будинки реалізований майже на 90%», — розповів Піта. Активніше дорожчали будинки площею до 150 м², розташовані в ближньому передмісті (до 20 км) міст-мільйонників. Вартість інших об'єктів в третьому кварталі зросла несуттєво, в межах 2,5−3%. Згідно з даними АФНУ, з другої половини поточного року відзначено поступове зниження попиту: з липня до вересня кількість потенційних покупців скоротилася на 10%. «Поступово пропозиція починає переважати над наявним попитом, це є вагомим фактором для ціноутворення в сегменті приватних будинків», — сказав фахівець. За його словами, до кінця року цінова ситуація в сегменті приватних садиб залишиться стабільною з несуттєвими ціновими коливаннями в межах 1,5% на невеликі будинки. «Згідно з прогнозами АФНУ, вартість приватних будинків є максимальною для наявного попиту. І подальше зростання цін не буде економічно обґрунтованим. Цінова стабільність може тривати до квітня 2022 року», — зазначив він. Ціни на земельні ділянки під приватну забудову в третьому кварталі зросли в середньому на 5%. При цьому понад 60% попиту сконцентровано на ділянках площею 8−15 соток з підведеними комунікаціями в мальовничих локаціях на відстані до 20 км від міської межі. Стабільним залишається попит на ділянки для будівництва котеджних містечок, однак тут вибір варіантів не дуже великий, зазначає експерт.