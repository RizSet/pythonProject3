Оренда житла біля моря в Одеській області у 2-3 рази дешевша, ніж на Закарпатті — дані Olx


 Орендувати частину будинку за містом можна в середньому за 4−5 тис. грн на місяць. Найдорожча заміська нерухомість зараз на Закарпатті — 12−13 тис. грн/міс. Про це свідчать дані дослідження Olx Нерухомість. У травні-червні найбільше пропозицій здачі в оренду заміської нерухомості було у Київській області — близько 5,5 тис. оголошень, що на 88% більше за аналогічний період 2021 року. Далі зі значним відривом слідують Дніпропетровська (989), Львівська (846), Закарпатська (705) та Одеська (495) області. Загалом у відносно безпечних областях з 1 травня по 20 червня було розміщено 10,5 тис. оголошень, що в 2,5 рази більше ніж рік тому. Серед загальної кількості оголошень 69% складають пропозиції орендувати цілий будинок. Значно менше пропонують котеджі (11%), частину будинку (9%) та дачі (6%). Майже не знайти серед пропозицій дуплексів (1%), клубних будинків (1%) та таунхаусів (3%). Хоча Київська область є лідером серед всіх типів нерухомості, пошукати, наприклад, котедж можна також на Івано-Франківщині чи Львівщині, а дачу — у Дніпропетровській області. При цьому серед орендарів найбільшим попитом користуються клубні будинки — в середньому 28 відгуків на оголошення. Також серед лідерів уподобань українців, за даними Olx Нерухомість, будинок/частина будинку та дача в Дніпропетровській (41 відгук) та будинок/частина будинку у Полтавській (44 відгуки) областях. Найдорожчими сегментами будинків в Україні є котеджі та дуплекси — будинки на 2 сім'ї. Найдорожчі котеджі в Київській області. Їх ціна може сягати 40 500 грн на місяць. Найвища ж вартість дуплексу була зафіксована на Львівщині — 34 700 грн. Таунхаус можна знайти в середньому за 18−20 тис. грн. Однак не у Дніпропетровській області, де за такий тип житла попросять 43 тис. грн. Найоптимальніший варіант заміської нерухомості для тих хто хоче зекономити — оренда частини будинку. Його вартість у різних областях України, за винятком Закарпаття, не перевищує 4−5,5 тис. грн на місяць. У порівнянні з минулим роком вартість оренди поблизу великих міст, а також в актуальних нині західних регіонах зросла. Винятком є будинки на Київщині, які подешевшали майже на 40% у порівнянні з травнем-червнем 2021 року. Водночас таке житло в столичному регіоні все ще залишається найдорожчим по Україні. Також немало доведеться заплатити за будинок на заході країни. А от жити неподалік моря в Одеській області буде відносно недорого і обійдеться в 2−3 рази дешевше, ніж на Закарпатті. Власники заміських будинків нерідко пропонують майбутнім орендарям житло на березі водойм (116 оголошень), біля озера та лісу (по 109 оголошень). Також чимало є варіантів орендувати житло з басейном (244 оголошення).