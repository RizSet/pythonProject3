З початку року обсяг наданих іпотечних кредитів сягнув майже 3 мільярдів


 Загалом за перші п’ять місяців року банки видали 3651 іпотечний кредит на загальну суму понад 2,8 млрд грн. Якщо порівняти з відповідним періодом минулого року, то нове іпотечне кредитування зросло майже в 2,5 раза за кількістю договорів та більш ніж у 3 рази в грошовому вимірі. Про це свідчать результати чергового опитування банків про обсяги виданих іпотечних кредитів населенню,   на сайті Нацбанку. Українські банки повідомили, що в травні 2021 року видали 843 іпотечні кредити загальною сумою 666,9 млн грн. Драйвером ринку залишаються кредити на купівлю житла на вторинному ринку нерухомості: їх частка в травні становила 89% від кількості та 87% від обсягу всіх виданих іпотечних кредитів. Середній розмір кредиту на купівлю житла в травні зберігся на рівні 791 тис. грн. Водночас середній розмір нового іпотечного кредиту на купівлю первинної нерухомості у звітному місяці знизився до 878 тис. грн проти 925 тис. грн у квітні, вторинної - навпаки зріс до 780 тис. грн із 771 тис. грн. У травні середньозважена ефективна ставка іпотечного кредиту знизилася в обох сегментах: на первинному ринку — до 15,7% з 17,4% у квітні, на вторинному — до 13,4% із 13,5%. Помітне зниження вартості кредитів на первинному ринку в травні відбулося внаслідок зменшення частки в нових видачах на ринку одного з активних в іпотечному кредитуванні банків, який пропонує позичальникам порівняно високу ефективну відсоткову ставку. В цілому ринок іпотечного кредитування дуже концентрований — п’ять найактивніших банків уклали понад 90% нових угод. Щомісячні результати опитування банків — це самооцінка власних іпотечних портфелів банками. Тому вони можуть не збігатися з офіційною статистикою, розміщеною на сторінках офіційного Інтернет-представництва Національного банку України в розділі «Статистика». Відмінності насамперед зумовлені використанням банками управлінської звітності для цілей складання таблиці даних стосовно іпотечних портфелів. Такий підхід точніше відображає тип застави за кредитами, а отже й сутність класифікації кредитів.