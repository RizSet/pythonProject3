У Києві виявили групу аферистів з нерухомістю


 Київською місцевою прокуратурою спільно з СБУ викрито групу осіб, які шляхом використання підроблених документів заволоділи нерухомістю громадян та територіальної громади Києва. «Правоохоронці задокументували 7 фактів заволодіння житловими приміщеннями в столиці. При чому у 5 епізодах зловмисникам вдалося відчужити квартири добросовісним набувачам та заволодіти коштами від їх продажу», — йдеться в повідомленні прокуратури Києва. Сума збитків, завданих злочинною групою, лише за попередніми оцінками складає понад 5 млн гривень. За результатами проведених обшуків за місцем проживання фігурантів вилучено підроблені правовстановлюючі документи на об’єкти нерухомості, печатки комунальних підприємств, державних реєстраторів, нотаріусів, двох районних судів міста Києва та Міністерства юстиції України. Вилучено також понад 20 паспортів громадян України, РФ та УРСР. В прокуратурі зазначили, що під час обшуку підозрювана особа намагалася позбутися речових доказів, викинувши їх з вікна своєї квартири на 24 поверсі житлового будинку. Наразі процесуальними керівниками спільно зі співробітниками СБУ на підставі ухвал слідчого судді затримано двох фігурантів за підозрою у вчиненні злочинів, передбачених ч. 3 ст. 15 ч. 4 ст. 190, ч. 4 ст. 190, ч. 4 ст. 358 КК України. Вказані особи будуть доставлені до суду для участі у розгляді клопотання про застосування запобіжного заходу у вигляді тримання під варту. На даний час встановлюються інші епізоди злочинної діяльності цієї групи, а також особи, які можуть бути причетні до вчинення злочинів.