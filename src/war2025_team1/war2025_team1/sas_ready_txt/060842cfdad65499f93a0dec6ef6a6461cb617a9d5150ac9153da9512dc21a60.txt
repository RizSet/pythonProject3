Мінрегіон заборонить проектувати паркування на тротуарах


 Мінрегіон оновлює державні будівельні норми, зокрема, відповідно до нових норм не допускається улаштування автостоянок тимчасового зберігання на тротуарах. Про це повідомив заступник міністра регіонального розвитку, будівництва та ЖКГ України Лев Парцхаладзе на своїй сторінці у Facebook. За його словами, відповідні зміни містяться у новому ДБН В.2.3-5:2018 «Вулиці і дороги населених пунктів», що встановлює вимоги на проектування та будівництво вулиць і доріг міських і сільських населених пунктів. «Сьогодні хаотичне паркування автомобілів значно ускладнює дорожній рух, спричиняє додаткові затори і найважливіше — створює небезпеку та незручності для руху пішоходів. Тому норма щодо заборони розміщення автостоянок тимчасового зберігання, зокрема, на тротуарах, стала однією зі змін при оновленні ДБН щодо вулиць і доріг. Це сприятиме підвищенню безпеки у пішохідних зонах та мінімізації можливих аварій за участю пішоходів», — сказав він. Згідно з новим ДБН, не допускається проектування тимчасових автостоянок: — на тротуарах; — уздовж проїзних частин магістралей загальноміського значення безперервного руху; — уздовж проїзних частин магістралей загальноміського значення регульованого руху і магістралей районного значення у випадку, коли коефіцієнт використання пропускної здатності наближається до 1 та при виділенні на цих магістралях окремих смуг для руху маршрутного транспорту. Оновлені державні будівельні норми поширюватимуться на проектування нових і реконструкцію існуючих вулиць та доріг. Фактичні порушення паркування під час експлуатації доріг регулюватимуться відповідно до новоприйнятого Закону України від 21.12.2017 № 2262-VIII «Про внесення змін до деяких законодавчих актів України щодо реформування сфери паркування транспортних засобів», що вступає в силу 27 вересня 2018 року. Новий проект ДБН щодо вулиць і доріг розроблений на заміну аналогічного ДБН 2001 року, вже затверджений і буде опублікований найближчим часом.