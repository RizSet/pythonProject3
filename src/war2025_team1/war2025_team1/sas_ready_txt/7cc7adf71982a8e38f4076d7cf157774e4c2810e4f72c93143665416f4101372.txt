В Кабміні повідомили, що цьогоріч видадуть близько 12 тисяч пільгових іпотек


 Прем'єр-міністр України Денис Шмигаль повідомив про плани видати близько 12 тис. пільгових іпотечних кредитів за програмою «єОселя» у 2024 році. Про це   Урядовий портал. «Вже 7600 українських родин скористалися цією програмою. Більшість — це військовослужбовці та працівники силових відомств», — повідомив Шмигаль на засіданні уряду 1 березня. Шмигаль додав, що Кабмін затвердив порядок використання коштів для «Укрфінжитла» та відповідно програми «єОселя» на 2024 рік. На це виділяється майже 1,5 млрд грн. У планах на цей рік видати близько 12 тис. пільгових іпотечних кредитів. Скористатися програмою доступного кредитування сьогодні можуть як представники окремих професій, так і громадяни, які не мають у власності житла або хочуть покращити його умови. Для військовослужбовців ЗСУ за контрактом, вчителів, медиків та науковців пільгова ставка складає 3% річних. Для інших категорій — учасників бойових дій, ветеранів, ВПО, інших громадян — ставка іпотеки становить 7%.