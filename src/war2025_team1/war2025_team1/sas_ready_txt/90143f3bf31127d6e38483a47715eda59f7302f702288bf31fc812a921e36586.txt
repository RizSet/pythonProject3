Запуск великої приватизації залежить від МЕРТ — Герус


 Запуск приватизації великих підприємств, зокрема й Одеського припортового заводу, залежить від Міністерства економічного розвитку і торгівлі. Про це заявив в   РБК-Україна представник президента в Кабміні Андрій Герус. Коментуючи факт блокування приватизації рішеннями судів, Герус сказав, що процес уже розблокований. «Зараз м'яч на полі Міністерства економіки. Якщо воно дасть відповідне погодження, то можна вже запустити приватизацію Одеського припортового заводу, ОГХК, Електроважмаш, шахти Краснолиманська і ще кількох підприємств», — зазначив Герус. Він також наголосив, що є процес за Центренерго, який не заблокований в суді, і кілька об'єктів, які знаходяться на балансі ГУД. За словами Геруса, їх також можна продати. «Якщо Мінекономіки приймає рішення, то далі Кабмін схвалює радників, і за кілька місяців ми можемо отримати успішні кейси з приватизації», — впевнений представник президента в Кабміні. Нагадаємо, 8 липня ФДМУ направив на узгодження МЕРТ і Мін'юсту проект постанови про затвердження інвестиційних радників на відібрані об'єкти великої приватизації. Документ повинні були узгодити до 11 липня.