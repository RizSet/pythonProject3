У якому місті України помітно зросли ціни на новобудови від початку 2024 року

 Зараз вартість гарної однокімнатної квартири на первинці в Полтаві стартує від 50 тисяч доларів. Це означає, що ціни зросли на 3 – 5%. Про це розповіла керівниця філії агентства нерухомості в обласному центрі Марина Сумарь. Зверніть увагу  Новий рівень комфорту: огляд клубного будинку Hyde Park у Львові Фахівчиня каже, що більший попит є на квартири з ремонтом, ніж на "голі стіни". Не всі люди зараз готові братися за ремонт. "Якщо минулого року ми могли придбати однокімнатну квартиру у новобудові десь в районі 45 – 46 тисяч доларів, то зараз у гарному стані квартира стартує у нас від 50. Люди готові вкладати, інвестувати, люди купують новобудови на етапі будівництва. Люди вкладають, купують і вторинне житло, роблять ремонти, але більший попит, скоріше за все, мабуть, на житло з ремонтом тому, що люди не готові робити ремонти", – розповіла керівниця філії агентства нерухомості Марина Сумарь. Найчастіше у Полтаві купують  однокімнатні квартири . Квадратний метр у новобудовах нині коштує від 750 до 1350 доларів. Оскільки ситуація на сході України загострюється, багато людей переїжджають до більш безпечних регіонів, і Полтавщина – не виняток. Тобто ціни ростуть  через підвищений попит . Найближчим часом у Полтаві можна очікувати й суттєвіше зростання цін у межах 10%. Також це пов'язано  зі зростанням цін на будматеріали , каже директор місцевої будівельної компанії Сергій Бут. "У нас 36 квадратних метрів були однокімнатні, зараз мінімальний розмір – це 41,8. І більшість людей цікавить те, що менше. Тобто люди хочуть і в новобудові щось придбати, щоб будинок був новий, щоб там були сучасні технології, автономне опалення. І не у всіх є можливість придбати двокімнатні, трикімнатні квартири. Тому дійсно на цей момент, однокімнатні – це найпопулярніший варіант", – каже Сергій Бут. Ціни на нерухомість у Полтаві можуть знизитися тоді, коли стабілізується ситуація на Сході.