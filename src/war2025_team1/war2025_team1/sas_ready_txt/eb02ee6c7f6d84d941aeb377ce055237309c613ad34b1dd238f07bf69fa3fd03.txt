Мистецтво компромісу: що відбувалося на ринку оренди квартир у Києві за три місяці війни

 
 
 
Столиця за три місяці війни пережила різні періоди. І кожний позначився на ринку оренди квартир по-своєму. 
Перший місяць умовно можна назвати заціпенінням від кожної повітряної тривоги, новини про можливий наступ чи оточення столиці. Кияни масово виїжджали з міста. Як наслідок, за оцінками компанії City Development Solutions, у перші тижні війни на столичному ринку оренди житла вивільнилося близько 7000 квартир. 
За даними КМДА, з 24 лютого і до середини квітня з української столиці евакуювалося більше ніж 2 млн мешканців. А вже з початку травня частково розпочався зворотній процес. 
Отже, зараз до Києва повертаються люди, які виїхали з міста у більш безпечні регіони, а також ті, хто приїхав до столиці із гарячих точок нашої країни. Багатьом з них потрібне тимчасове або постійне житло, яке вони шукають на ринку оренди. 
Фахівці стверджують, що ринок оренди житла – один з наймобільніших та готових змінюватися відповідно до ситуації. Напружена атмосфера в місті та різке зменшення попиту на орендовані квартири викликає майже миттєву реакцію орендодавців, які змушені конкурувати між собою, знижуючи вартість пропозиції. У перші два місяці війни ціни на оренду суттєво зменшували не тільки для нових, але й для постійних винаймачів. 
Деякі орендарі посилалися на пункт про форс-мажор, який завжди зазначається в договорах. Іншим знижки та «платіжні канікули» пропонували самі орендодавці. 
«Орендодавці зазначають, що такі зменшені ціни діють на час війни. Зазвичай це окремим пунктом прописується в договорі. В окремих випадках зазначається, що зменшена ціна діятиме до стабілізації й відновлення економічного стану в країні», – підкреслює Віталій Чернецький, фахівець з нерухомості компанії KDU Realty Group. 
У «OLX Нерухомість» порівняли ціни на оренду зараз і до 23 лютого. ВУ Києві місячна плата за однокімнатну квартиру знизилася на 1590 грн і становить 7945 грн, двокімнатної – на 4880 грн (11 120 грн відповідно), трикімнатної – на 8100 грн (16 400 грн). Аналітика по районах свідчить про те, що найлегше зараз знайти однокімнатну в Дарницькому районі. Тут вибір помешкань з-поміж майже 3000 варіантів із середньою ціною 8000 грн на місяць. Така ж середня вартість оренди і в Шевченківському та Солом’янському районах. Найдешевше знімати житло у Деснянському районі, де місячна плата буде близько 6000 грн. 
Експерт з нерухомості Михайло Артюхов відмічає схожу тенденцію: «Ціни квартир в оренду знижено на 10–25%. Власники житла, як правило, рахують при ціноутворенні в доларах, тому з урахуванням інфляції гривні на 15% їхня пропозиція виглядає на 25–40% нижчою порівняно з цінами початку лютого. Орендарі зараз мають вибір та розуміння з боку власників квартир, що всім непросто оплачувати рахунки». 
За даними проєкту Flatfy, команда якого оцінила ринок оренди нерухомості за трьома показниками – вартість житла, пропозиція та попит, різниця вийшла меншою: у середньому мінус 11% за півроку. При цьому порівнювали показники жовтня 2021 року з травнем 2022 року в доларах за квадратний метр (без урахування здорожчання валюти). 
Наразі, на думку фахівців, ринок оренди в Києві можна вважати збалансованим – без дефіциту пропозиції чи попиту. 
«Люди повертаються до Києва жити й працювати. Вони зацікавлені у довгостроковій оренді та укладають договори на термін від шести місяців. Переселенці, які тимчасово виїхали до Києва з регіонів, постраждалих від бойових дій чи тимчасово окупованих, намагаються винаймати житло на 3–6 місяців. Орендодавці зазвичай зацікавлені у достроковій оренді, але зважають на ситуацію в країні та запити окремих винаймачів», – ділиться спостереженнями Віталій Чернецький. 
Однак він зазначає, що укладання договорів на термін від одного року від початку війни в агенції поки що не було. 
«Можна зазначити тенденцію, що рієлтори та агенції стали частіше стягувати комісійну винагороду саме з орендодавця, а не з винаймача, як це було розповсюджено раніше. Самі орендодавці сприймають таку ситуацію з розумінням, адже прагнуть якнайшвидше здати житло та розуміють, що у зв’язку зі складною економічною ситуацією в людей зазвичай бракує фінансів», – розповідає Віталій Чернецький. 
Що буде з ринком у перспективі кількох місяців – залежить від ситуації на фронті та в економіці країни. Якщо раніше до столиці їхали активні люди з усіх регіонів України в пошуках достойно оплачуваної роботи, кар’єрних перспектив та розвитку, то зараз велика частина бізнес-активностей мігрувала до більш віддалених від бойових дій західних областей. 
«Популярні інтернет-ресурси приховали пропозиції з довгострокової оренди в березні та вже у квітні повернули доступ до бази. У травні обсяг пропозицій становить 25% від показників першої половини лютого 2022 року. Прогнозується відновлення обсягів до 40% на початку літа, якщо не відбудеться ескалації. Уже зараз можна стверджувати, що ринок оренди домінуватиме над ринком продажу протягом 2022 року, як мінімум, за кількістю угод та попиту», – прогнозує Михайло Артюхов. 
Віталій Чернецький вважає, що за умови збереження поточного становища в країні й, зокрема, відносного спокою в Києві, поточні зменшені ціни на оренду зберігатимуться упродовж одного-двох місяців. Одночасно ринок оренди стане більш стабільним, зросте та урізноманітниться пропозиція. У перспективі трьох місяців ціни можуть незначно зрости – до 10%. У разі повернення бойових дій упритул до столиці ринок оренди знову зупиниться, як це було у перший місяць війни. Повернення цін на довоєнний рівень можна прогнозувати приблизно за рік. 
