Україна може увійти у ТОП-10 Doing Business за показником «Отримання дозволів на будівництво»


 Кабмін прийняв важливу постанову для дерегуляції будівельної галузі, яка дозволить Україні суттєво покращити позиції у щорічному рейтингу легкості ведення бізнесу Doing Business та увійти у ТОП-10 рейтингу за показником «Отримання дозволів на будівництво» вже в цьому році. Відповідна постанова була прийнята 25 квітня 2018 року, написав на своїй сторінці у Facebook заступник міністра регіонального розвитку, будівництва та житлово-комунального господарства Лев Парцхаладзе. «Минулого тижня Уряд прийняв важливу постанову, яка зменшує бюрократичні процедури та суттєво спрощує ведення бізнесу, зокрема, у будівництві. Так, вона полегшує здійснення технагляду простих об’єктів будівництва — незначного класу наслідків СС1, а це більше половини усіх об’єктів будівництва загалом. Крім того, скасовується необхідність обов’язкового отримання будівельної адреси та повторного отримання вихідних даних від ДСНС під час проектування. За підрахунками експертів, завдяки впровадженню цих змін вже у цьому році ми зможемо увійти у ТОП-10 Doing Business за показником «Отримання дозволів на будівництво», — сказав він. Парцхаладзе підкреслив, що за підрахунками експертів Світового банку 1 пункт у загальному рейтингу Doing Business дає можливість залучити близько 600 млн доларів інвестицій у економіку країни. Проект постанови розроблений Міністерством економічного розвитку та торгівлі України спільно з Офісом ефективного регулювання (BRDO) та Міністерством регіонального розвитку, будівництва та житлово-комунального господарства України.