Мінрегіон змінює концепцію державної житлової політики. Хто може сподіватися на житло


 Мінрегіон розробить Концепцію державної житлової політики на 2019-2024 роки. Вона визначить пріоритети та конкретні кроки для забезпечення житлом людей, які його потребують. Про це повідомила міністерка розвитку громад та територій України Альона Бабак, передає пресслужба Мінрегіон. За словами Бабак, сьогодні діють усього кілька державних житлових програм. І попри те, що в державному бюджеті на їх реалізацію передбачено невелике фінансування, вже з вересня через ці програми отримали державну підтримку 64 родини. «Ми переглянули статті бюджету на цей рік і з Державного фонду регіонального розвитку 500 млн грн, передбачені на громадський бюджет участі, перекинули на дві житлові програми – 300 млн грн на «Доступне житло» та 200 млн грн на нову програму пільгового довгострокового кредитування для ВПО і учасників АТО, яка допоможе отримати житло 219 родинам. «На кінець 2020 року в нас має бути Концепція, а також фінансові інструменти, щоб у держбюджеті на 2021 рік вже передбачити кошти на реалізацію визначених житлових програм», — наголосила міністерка. За словами Бабак, уряд схвалив загальнодержавну цільову програму передачі гуртожитків у власність територіальних громад на 2020-2021 роки. Зараз її має затвердити парламент. У держбюджеті на наступний рік на виконання програми передбачено 160,9 млн грн. «Ми вважаємо, що завдяки цим коштам мешканці 144 гуртожитків після передачі гуртожитків у власність територіальних громад зможуть приватизувати своє житло», — сказала міністерка. Також Альона Бабак зауважила, що у 2020 році потрібно вирішити питання щодо визначення власника прибудинкової території багатоквартирних будинків. Оскільки право власності на житло нерозривно поєднано з правом власності на землю. Крім того, частина концепції житлової політики складатиметься з кроків щодо вирішення питання застарілого житлового фонду, зазначила Бабак. «І якщо ми вийдемо на пропозицію щодо реконструкції кварталів, то без розуміння, що робити з землею, кому вона належить, ми не зможемо системно підійти до питань реконструкції, змін тощо», — наголосила вона.