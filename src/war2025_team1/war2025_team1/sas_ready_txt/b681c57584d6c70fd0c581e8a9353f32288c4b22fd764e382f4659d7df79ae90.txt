Парцхаладзе розповів про проблеми реконструкції «хрущовок»


 Реконструювати «хрущовки» при умові обов’язкової згоди 100% їх мешканців практично неможливо. Про це заявив заступник міністра регіонального розвитку, будівництва та житлово-комунального господарства України Лев Парцхаладзе.  Експерт зазначив, що у діючому законі України «Про комплексну реконструкцію кварталів (мікрорайонів) застарілого житлового фонду» прописана обов’язкова згода 100% мешканців будинку на проведення реконструкції такого житла. Це робить неможливою реалізацію програми на практиці. «У 2006 році в Україні був розроблений закон щодо реконструкції застарілого житла, так званих «хрущовок». Проте на практиці реновація таких будинків з того часу так і не відбулася через недосконале законодавство, зокрема, прописану обов’язкову згоду 100% жителів будинків на проведення майбутньої реконструкції. У реальних умовах сьогодні це практично неможливо», — сказав він. За словами Парцхаладзе, наразі Український державний науково-дослідний інститут проектування міст «Діпромісто» імені Ю.М.Білоконя працює над першою редакцією нового ефективного законопроекту, який дозволить розпочати реконструкцію застарілого житла на практиці. Він направлений, у першу чергу, на захист інтересів громадян, що проживають у такому житлі, та гарантію їх комфорту та безпеки під час реалізації програми. Він нагадав, що за участю широкого кола учасників нещодавно у Мінрегіоні відбувся круглий стіл, за підсумками якого було надано пропозиції — проблемні питання, відповіді на які має знайти майбутній законопроект. «Наприклад, що має бути спочатку — відселення чи будівництво нового житла, який має бути процент компенсації на збільшення площі нової квартири і чим це має встановлюватися. Питань багато і вони проблемні, тому обов‘язково обговорюємо їх за широкого кола учасників, щоб сформувати спільну позицію, як це буде», — розповів Парцхаладзе.  На даний момент розглядається 2 варіанти фінансування майбутньої програми — за кошти місцевих бюджетів або інвесторів. «Важливо зрозуміти, яким шляхом потрібно йти в тому чи іншому випадку — реконструкція чи знесення. Адже не всюди потрібно зносити будинки і будувати нові. Це має вирішувати місцева влада і в залежності від цього має також вирішуватися питання фінансування», — підкреслив Парцхаладзе.