Вартість оренди житла може знизитися ще на 20%: рієлтор про львівський ринок нерухомості

 Про це розповів рієлтор з агентства "Галицька нерухомість" Роман Юськів. Він наголосив, що дешевші квартири відразу розбирають, бо на них великий попит. Цікаво  Ринок нерухомості під час війни: державна підтримка для відновлення економіки Однокімнатна квартира з сучасним ремонтом у новобудові коштуватиме  від 400 до 500 доларів.  Утім, нерухомість із дизайнерським ремонтом обійдеться орієнтовно в 600 доларів та більше.  Оренда двокімнатної квартири вища на 100 доларів й вартує  в середньому 600 – 700 доларів.  Рієлтор зазначає, якщо у березні квартира преміумкласу коштувала 2 000 доларів, то зараз її не можуть здати навіть за 1 000 доларів. Роман Юськів вважає, що оренда житла буде дешевшати. Попри переселення, в Україні йде війна. Люди мають працювати, переселенці також шукають роботу, щоб мати за що жити. Цьогоріч прогнозують спад ВВП на 30%. За його словами,  вартість оренди житла ще може знизитися на 20%.  Наприклад, в Києві ціни опустилися вже на 40%. Наразі у Львові є чимало пропозицій квартир бізнес-класу, оскільки значну його частку винаймали переселенці з Києва та Харкова, а тепер більшість із них повертаються додому. Роман Юськів додає, що, окрім переселенців, дорогі квартири орендували також різні гуманітарні місії, як-от представники іноземних фондів, що також вже виїхали з України.  Якщо на ринку оренди ситуація трохи стабілізувалася, то  з купівлею-продажем активності практично немає.  Житло купують хіба ті, хто прийняв відповідне рішення ще до війни. Також є труднощі з самим процесом, бо  реєстри працюють частково  і зняти з реєстрації людину можна тільки у разі її смерті. По-друге, не працюють доручення, тому ті, хто виїхали за кордон, не можуть реалізувати договір купівлі-продажу. Роман Юськів каже, були сподівання, що переселенці купуватимуть у Львові житло, проте вони віддавали перевагу оренді, а зараз багато повертаються додому. При цьому вартість житла на ринку купівлі-продажу залишилася такою ж, як і пів року тому. Наприклад, класична "хрущовка" у спальному районі  коштує 1 000 доларів за квадратний метр.  Приблизно у таку ж суму обійдеться квартира у новобудові в нульовому циклі, але на останньому поверсі. Рієлтор зауважує, що сповільнений ринок продажу житла спостерігається також в оформленні договорів. Зараз нотаріуси на тиждень оформлюють 2 – 3 угоди, при тому, що не всі фахівці працюють. Раніше таку кількість вони робили за день.